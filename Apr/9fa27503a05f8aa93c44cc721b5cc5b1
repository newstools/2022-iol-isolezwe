ABOMGENI Water bathi kuzophela isonto amanzi esetholakala ezingxenyeni eziningi zeTheku njengoba sekukhona u-510 million wamalitha abazokwazi ukuwuthumela. USihlalo weBhodi loMgeni Water, uNksz Gabsie Mathenjwa, uveze lokhu ngoMsombuluko ngesikhathi beyohlanganisa amehlo nomphakathi waseWushwini, KwaNgcolosi. KwaNgcolosi kunemindeni eshonelwe ngamalungu ayo emuva kokuthi izikhukhula ziqhumise amapayipi oMgeni Water kwase kugeleza amanzi amaningi. UNksz Mathenjwa uthe kubuhlungu okwehlele abantu baKwaNgcolosi nabo bonke abantu baKwaZulu-Natal futhi bewuMgeni Water bazoqinisekisa ukuthi bayayisingatha imindeni eshonelwe nemoshakalelwe ngalokho abakwazi ukulekelela ngakho. Uthe ingqalasizinda yabo imosheke kakhulu kanti namanje kusenezindawo okungafinyeleleki kuzona ukuze bahlole umonakalo. “Okwamanje umonakalo esesiwuhlolile ungaphezu kuka-R850 million. Usazonyuka ngoba kunezindawo esifinyelela kuzona ngendiza enophephela emhlane nalezo esingakakwazi ukufinyelela kuzona ngenxa yokuthi umhlaba awukabi nozinzo. Simatasa nezinhlelo zokuthi abantu bathole amanzi, eThekwini kuzophela isonto esetholakala ezindaweni eziningi ngoba sesinamalitha awu-510 million ezinqolobaneni zethu. Lokhu kuzosiza abantu abawu-866 000 ukuthi bathole amanzi,” kuchaza uNksz Mathenjwa. Uthe njengoba kuqhume amapayipi abo amakhulu abizwa ngo-aquaduct 1 no-2 isimo sibi kodwa basebenzisa amanye amaphampu ukunyusa amanzi abawathatha emadamini ahlukene. Ebuzwa ukuthi umsebenzi wokulungisa ingqalasizinda yamanzi uzothatha isikhathi esingakanani, uNksz Mathenjwa uthe okwamanje abakwazi ukusho ngenxa yokuthi abakawuhloli wonke umonakalo. Sekube khona imibiko ethi kuzothatha izinyanga eziyisishiyagalombili kodwa uNksz Mathenjwa akathandanga ukuyiqinisekisa nokuyiphikisa le mibiko. Uthe umphakathi uzokwaziswa ngesikhathi esifanele ukuthi kuzothatha isikhathi esingakanani ukulungisa umonakalo. Uveze ukuthi ngoLwesithathu (namhlanje) usonkontileka, ozolungisa ingqalasizinda yamapayipi amakhulu aqhumile, uzobe ezowahlola bese esho ukuthi umsebenzi uzokwenziwa kanjani nokuthi ulindele ukuthi uthathe isikhathi esingakanani. Ucele abantu baKwaNgcolosi ukuthi babambisane nabo uma sekuvela amatoho okulungisa ingqalasizinda. Uxwayise abakha amanzi emapayipini oMgeni Water aqhumile ukuthi bawuyeke lo mkhuba ngoba kunamanzi asuke esazokhucululwa ahamba emapayipini abo angase adale izifo uma ephuzwa. Udonse ngendlebe asebewakhile ukuthi bawabilise ngaphambi kokuwaphuza noma bawafake isibulali magciwane. INkosi Bhekisisa Bhengu, yesizwe saKwaNgcolosi, icele abantu ukuthi bamukele osekwehlile ukuze bakwazi ukuqhubeka nempilo. Uthe ibuhlungu into ebehlele beyisizwe ngoba kunabantu abawu-24 abashonile nabanye abasadukile abangakatholakali. Ugqugquzele Umgeni Water ukuthi uqhubeke nokusiza ngoba isizwe siyawadinga amanzi njengoba isimo singakabi sihle. Ikhansela laku-ward 9 KwaNgcolosi, uNksz Nonsikelelo Msomi, licele abantu ukuthi babambisane kulesi sikhathi esinzima ngoba amatoho azovela. Uthe ngempelasonto bebengcwaba abantu abahlanu kanti baningi abasadukile. Ucele abantu ukuthi babekezele njengoba bengenawo ugesi namanzi, esho nokuthi wuMasipala weTheku okufanele uzobalungisela ugesi njengoba uMgeni Water usematasa nezinhlelo zokulungisa ingqalasizinda. Uveze ukuthi umasipala awuwathumeli ngendlela efanele amaloli athwala amanzi baze basizwe wukungenelela koMgeni Water. UNkk Jane Khumalo (78) waseWushini, KwaNgcolosi, ubonge aboMgeni Water ngokubalethela igilosa, wathi kodwa bayacela kulethwe amanzi nogesi. Uthe imvula imoshe komakhelwane bakhe, yena usindile.  