 UMLINGISI wemidlalo yethelevishini, uDumisani Dlamini, uthi akumkhathazi ukugxekwa ngabathi usegqamisa ukuthi umculi wase-USA, uDoja Cat ,yindodakazi ngemva kokuwina indondo kumaGrammy Awards. Abenza kanjalo uthi vele ngabantu abangamthandi nabangamfiseli okuhle. “Abangithandayo bayangibongela futhi bajabule ngokuwina kwendodakazi yami. Kumanje kukhona abangifonelayo bejabula besho nokuthi ngingabanaki abakhuluma into abayithandayo ezinkundleni zokuxhumana. Angikweleti muntu okumele ngimchazele ngobudlelwano bami nondodakazi (uDoja Cat). Thina siyaxhumana naye futhi ngimhalalisele njengoba ewinile. Abantu kumele bazi ukuthi akubanga nje yinto eyenzeka ngephutha ukuthi ngibe nendodakazi kodwa ngangishadile nonina. NguZandile Dlamini lo ngisho kwi-ID yakhe, ubiza uDlamini ngoba yingane yasemshadweni,” kusho uDumisani. Uthe uyabonga ukuthi izinto ziyihambelakahle indodakazi yakhe nomfowabo athe naye uyasebenza kumanje njengoba abathola bababili kunina kaDoja Cat. Uqhube wathi akazimisele ngokuchaza okuningi ngendodakazi yakhe, okuyisinqumo abasithatha ukuthi bangakhulumi kakhulu esidlangaleni ngempilo nobudlelwano babo. Kumanje uthe uhlela ukuthi uDoja Cat eze eSwatini, azogida khona ukuze akhothwe ngamadlozi ngoba yena udabuka khona. Wathi usahlela nokuthi azogubha ukuwina kwendodakazi yakhe nabantu abamthandayo nabamjabulele njengoba iwinile. Uveze ukuthi kubukeka sengathi izinto ziyabavuna nendodakazi yakhe njengoba naye esanda kuthola indawo kwifilimu ekhuluma ngokubulawa kobhejane. Uthe ubuye alingise nasemdlalweni wethelevishini omusha Ilembe ozoqala ukukhonjiswa maduze.