KUBAMBEZELEKILE ukuphakanyiswa kwamagama abazongenela umbango wezikhundla wokuhola i-ANC esiFundeni iTheku. Ukuphakanyiswa kwamagama abazongenela izikhundla kubanjezelwe wukungavumelani kwezinhlangothi ezibangayo ngohlu lwabantu okufanele banikezwe ilungelo lokuvota engqungqutheleni eqhubeka eNkosi Albert Luthuli International Convention Centre. Abeseka owayeyimeya yeTheku, uNkk Zandile Gumede, abahambisani nokuthi amalungu ethimba lesikhashana elihola i-ANC kulesi sifunda anikezwe igunya lokuvota. Ukuphakamiswa kwamagama abazongenela umbango wezikhundla bekuhlelwe ukuthi kuqale ngoMgqibelo ebusuku kepha kwabuye kwahlehliselwa iSonto ekuseni ngenxa yokungavumelani. Nangalo iSonto ekuseni akuzange kuqalwe ngesikhathi njengoba kubonakale izithunywa zingena kancane ngokushiyana. Ubuholi obuphezulu kwi-ANC bona bebubambeke ezingxoxweni. Umbango wokuhola i-ANC kulesi sifunda kulindeleke ukuthi ube phakathi kukaNkk Gumede noSomlomo kuMasipala iTheku, uMnuz Thabani Nyawose. 