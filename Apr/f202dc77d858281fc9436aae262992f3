KHETHA  SANGWENI  UBHUNTSHILE umngcwabo womfundi waseMuntonokudla High, u-Olwethu Nobuhle Mthethwa (19), kwagcina sekungcwatshwa izimpahla zakhe emuva kokuthi umndeni uphucwe isidumbu. Inkonzo yomngcwabo ka-Olwethu ibikubo eNtuze, KwaDlangezwa eMpangeni ngesikhathi kugasela amaphoyisa afike athatha isidumbu ahamba naso. Kuthiwa amaphoyisa akwenze lokhu ngomyalelo kanina wengane obengafuni ingcwatshwe kwaMthethwa. Isolezwe ngeSonto linayo i-video eveza isigameko lapho kulandwe khona isidumbu, kuqhuma isililo abomndeni beze bathandaze kodwa kube nhlanga zimuka nomoya, sathathwa isidumbu. Kubonakala amaphoyisa ephithiza egcwele igceke. Uyise omncane kamufi, uMnuz Sbu Mthethwa, uthe bayoyixoxela amagwababa echobana into ebehlele futhi abakholwanga kuze kube manje. “Besingcwaba indodakazi yomfowethu eshone kade sihlaselwe ngabantu lapha. Manje unina wayeyilahle incane, yakhulela lapha kithi. Simangele uma efika namaphoyisa bezosephuca isidumbu. Sizamile ukubuza kodwa  amaphoyisa athi athole umyalelo wezikhulu zawo. Sigcine singcwaba izimpahla zakhe ngoba phela umgodi uma usumbiwe ngeke usasala kanjalo,’’ kusho uMthethwa ngokubalisa. Unina wengane, uNksz Nozipho Dube, uthe uyilandile ingane yakhe ngoba bebefuna ukuyingcwaba isinyelela yena engazi, ekubeni yena ubehlela ukuzingcwabela. Uthe ingane ibihlala kwaMthethwa kodwa ibingahlawuliwe, okwenza ukuthi ngokosiko kumele ingcwatshwe ekhaya konina. “Ngithenge ukudla komngcwabo nembuzi, salungisa konke kodwa sizwe kuthiwa kunenkonzo yomngcwabo kubo ka-Olwethu. Samangala ukuthi kwenzenjani. Sibe sesibikela amaphoyisa ukuthi akulandwe isidumbu. Asithathile asifaka emakhazeni kahulumeni ngoba kusenombango oqhubekayo,’’ kusho uNksz Dube. Uthe okunye okumdidayo yindlela ingane eshone ngayo. Kuqale kwathiwa idutshuliwe, kwase kuthiwa iklinyiwe. Ngesikhathi elanda udaba uthe uselufake kubameli bakhe ukuze bamsize athole imvume yokungcwaba ingane yakhe Okhulumela amaphoyisa KwaZulu-Natal, uLieutenant Nqobile Gwala akakuchithanga ukuthi amaphoyisa asilandile isidumbu, uthe akukhulunywe namalungu omndeni othintekayo.