  AMALUNGU e-Operation Dudula asabisa ngokuzibambela mathupha umsebenzi wokubuyisela abokufika emazweni abo uma kuphela izinsuku eziyisikhombisa uhulumeni engenzi lutho. Asho kanje izolo emashini yawo ebisenkabeni yedolobha eThekwini ngesikhathi ehambisa uhlu lwezikhalo esiteshini samaphoyisa ePhoyinti. La malungu athi kuyicala ukuba seNingizimu Afrika kowokufika engenayo imvume, ngakho kumele abuyiselwe ezweni lakhe. Afuna ukuthi izinkampani ziqashe izakhamuzi, ikakhulukazi intsha eduve emakhaya neziqu. Bafuna kuseshwe impahla engena echwebeni laseThekwini, ngenhloso yokunqanda izidakamizwa nempahla ewumbombayi egcina ikhinyabeza umnotho wezwe. AbeDudula bathi uma kuze kuphela izinsuku eziyisikhombisa amaphoyisa engenzi lutho, bazoqala bahlakaze izidleke zabadayisa izidakamizwa edolobheni eThekwini. Unobhala jikelele we-Operation Dudula, uNksz Zandile Dabula obekade esemashini, usole amaphoyisa ngokuthi asebenzisana nabadayisi bezidakamizwa ePhoyinti. Uphonsele uhulumeni inselelo wathi akasebenzise umthetho i-Imigration Act ka-2002 abuyisele emazweni abo abokufika abangenazo izimvume zokuba kuleli. “Asizona izaphulamthetho. Esikufunayo wukuthi uMnyango wezaseKhaya wenze umsebenzi wawo. Owokufika angabonelelwa ngomsebenzi odinga ikhono elikhethekile izakhamuzi ezingenalo,” kusho uNksz Dabula UNksz Victoria Mamogobo wePut South Africans First, uthe intsha iyaphela yizidakamizwa ezidayiselwa ngabokufika. Uthe sekuyikwamachangca eNingizimu Afrika, lokhu ukubona ngokuthi abokufika babulale izakhamuzi kungabi ndaba zalutho. “Sifuna imisebenzi yethu ibuyele kithina, bese kuvalwa imingcele. Sikhathele wukutshelwa ngodlame olubhekiswe kwabokufika njalo uma sikhala ngobugebengu obenziwa yilaba bantu,” kusho uNksz Mamogobo. Lokhu kufakazelwe nguNkk Nonhlanhla Hadebe ongumhlali waseThekwini, okhale ngentsha elala imile ecwile kwiwunga nasebugebengwini, wasola abokufika ngokuyidayisela izidakamizwa. Uthe izitaladi zeTheku zigcwele abokufika abeze ngobugebengu. Usole uhulumeni ngokuzithela ngabandayo ekulweni nalesi sihlava. UMnuz Andrew Dikobo we-Imigration Services, uthe bazoludlulisela ezinhlakeni ezifanele uhlu lwezikhalo abalunikwe ngabeDudula. Usho okufanayo nomphathi wamaphoyisa esiteshini sasePhoyinti uBrigadier Sbongile Ngubane, engeza ngokuthi luyaqhubeka uphenyo ngokushona kukaSiphesihle Duma obeyisitshudeni saseDurban University of Technology (DUT) isidumbu sakhe esatholwa osebeni lolwandle. AbeDudula bebekade bebuze uBrig Ngubane ukuthi kumiphi ngophenyo, besola ukuthi uSiphesihle wabulawa wumuntu wokufika 