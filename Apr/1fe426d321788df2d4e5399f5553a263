UMENGAMELI we-ANC, uMnuz Cyril Ramaphosa, usexwayise ngokuthi uma kuqhubeka ukuklwebhana kule nhlangano ingazibona ihlulwa okhwethweni lukazwelonke ngo-2024. URamaphosa obevala ingqungquthela ye-ANC eMpumalanga izolo, uthe lokhu kulwa noqhekeko olukhona kudale ukuthi le nhlangano yehlelwe ngukwesekwa okhethweni lohulumeni basekhaya obelunyakenye. “Umuzi uyasha, kusezandleni zethu ukuthi sicime umlilo. Ukulwa kwethu sodwa, sibanga amandla nezinye izinto yikhona okucika abantu bakithi, baze bangasivoteli. Uma isimo siqhubeka kanje, sizokwehlelwa ukwesekwa noma sihlulwe okhethweni,” kusho uRamaphosa. Uthe into esuke ibangwa kakhulu njengoba kunokwehlukana, ngamandla kanjalo nemali. “Izinsiza zenza ukuthi silwe kanje, kanjalo namandla. Ayiphele eyokuhlukana, sisebenzisane sibumbe i-ANC.” Uthe ukubulawa kwamakhansela e-ANC nabaholi, kwenza abantu babone ukuthi le nhlangano izibhekelela yona, ayinendaba nabantu. Uqhube wathi uyajabula ukuthi ihambe kahle kwangaba nodlame engqungqutheleni. “Sithemba ukuthi njengoba kuzoba nezingqungquthela kwezinye izifundazwe nezifunda, kuzoqhubeka kube nokuthula nozinzo. Nezinye izinhlangano esingamadlelandawonye nazo, zizobamba izingqungquthela njengoba nathi ngoDisemba, sizoba nekazwelonke.” Uthe uyazi kukhona abebecabanga ukuthi kuzoliwa engqungqutheleni yaseMpumalanga. “Siyajabula ukuthi kube nokuthula, kwangashawana ngezihlalo noma kuqhume iqupha.” Unxuse ukuthi kube nokusebenzisana kwabakhethiwe nalabo abakhale ngaphansi. “Njengoba sebekhethiwe abaholi abasha, ngiyazi nize kule ngqungquthela nihlukene, njengoba ingqungquthela isikhethe ubuholi bukaMnuz Mandla Ndlovu, msekeleni nisebenzisane naye nabo bonke ubuholi,” kusho uRamaphosa. Kule ngqungquthela ebiseWitbank Dam, Emalahleni, kukhethwe uNdlovu kwesikaSihlalo, iPhini likaSihlalo nguMnuz Speedy Mashilo, kwesikaNobhala, kwangena uMnuz Muzi Chirwa kanti iPhini likaNobhala kube uNksz Lindiwe Ntshalintshali, kwesikaMgcinimafa kwabekwa uMnuz Mandla Msibi. UMsibi kuzodingeka ahoxe kulesi sikhundla aze atholwe emsulwa enkantolo ngenxa yecala alihambayo. UMsibi obengungqongqoshe wezoLimo eMpumalanga, kodwa waxoshwa emuva kokuboshelwa izinsolo zokubulala. URamaphosa uthe kumele ixoxwe eyabaholi okumele bahoxe njengoba kwanquma ingqungquthela ye-ANC. Kwanqunywa ukuthi abaholi ababhekene namacala abucayi kumele bahoxe ezikhundleni baze batholakale bemsulwa. “Akusona lesi sifundazwe esibhekene nale nkinga yokuthi kukhona okumele bahoxe, nezinye izifundazwe kunabaholi okumele bahoxe.Yingakho sithi kumele niyixoxe le yokuhoxa kwabaholi.” Nabanye abaholi abasesigungwini esiphezulu se-ANC okubalwa uMnuz Ronald Lamola, noNkk Nomvula Mokonyanye, bancome ukuthula kule ngqungquthela. “Siyethemba ukuthi nakwezinye izifundazwe kuzoba esifanayo,” kusho uLamola. UNdlovu ethula uRamaphosa, uthe njengosihlalo uyakhuluma noRamaphosa njengoba nabanye osihlalo babekhuluma nomengameli bale nhlangano. Uthe uyameseka uRamaphosa njengoba engomunye wosopolitiki abadumile, wamnxenxa ukuthi uma amagatsha emphakamisela ihlandla lesibili, alamukele. “Ngiyakunxusa mengameli, uma amagatsha ekuphakamisela esehlandla lesibili, usamukele isiphakamiso. Nami ngikhethwe ngamagatsha, bengingeke nginqabe.” 