UMNYANGO wezokuBusa ngokuBambisana nobuHoli boMdabu KwaZulu-Natal usucele amasosha ukuthi alekelele uma kuba nesidingo njengoba lesi sifundazwe sihlaselwe yimvula enamandla. Lo mnyango usunxuse abantu abahlala ezindaweni eziseduze nemifula noma imihosha ukuthi bawashiye amakhaya baye ezindaweni eziphephile ngoba kungenzeka amanzi agcwale kuleyo mihosha, okungababeka engcupheni. UMnuz Senzelwe Mzila, okhulumela lo mnyango, uthe abantu banxuswa ukuthi baye emahholo omphakathi  nezinye izikhungo esezivulelwe umphakathi ukuthi ukhosele kuzo. UMasipala weTheku nawo usuvule amahholo omphakathi ukuze umphakathi ukhosele kuwo. UMzila uthe amathimba ezinhlekelele athe chithi saka kuso sonke isifundazwe ayatakula. "Umbiko ogcwele asikabi nawo kodwa kukhona abantu abashonile, izindlu ezidilikile, izindonga eziwele phezu kwabantu, imigwaqo ebhodlokile, eminye ivalekile ngenxa yamanzi, udoti nodaka oluvimbile. Kwezinye izindawo ugesi namanzi kunqamukile ngenxa yalesi simo. Amasosha ami ngomumo uma kunesidingo, azongenelela,"  kusho yena. Uthe omasipala abathinteke kakhulu iseThekwini, KwaDukuza, eMandeni, KwaMaphumulo, eNdwedwe, Ray Nkonyeni, Umdoni, eMkhambathini, iRichmond, uMsunduzi, uBuhlebezwe, uMlalazi, uMngeni, uMshwathi, Umuziwabantu, uMvoti, Umzimkhulu, Dr Nkosazana Dlamini-Zuma nowaseMzumbe. Umphakathi odinga usizo ungathinta amathimba enhlekelele kulezi zinamba: kumasipala Ugu:  039 682 2414, eMgungundlovu:  033 343 1719,  oThukela: 086 010 4257, eMzinyathi:  034 212 2222,  eMajuba:  034 329 7200,  eZululand: 035 874 5500/081 433 7771, eMkhanyakude District- 080 011 7770/035 573 1647, eKing Cetshwayo: 0800 111 258/035 799 1105, kwiLembe:  032 437 9379,  eHarry Gwala:  039 834 0070, eThekwini:  031 361 0000.