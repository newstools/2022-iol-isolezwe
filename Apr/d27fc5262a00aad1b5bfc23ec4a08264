UNkk Bogopane-Zulu ubeseThekwini ezohlola umonakalo owenziwe yizikhula emakhaya abaphila nokukhubazeka kuleli dolobha. UNkk Angela Drinkwater uthe babonga uNkulunkulu ukuthi bakwazi ukuphuma ekhaya labo elibizwa ngeJohn Edward Palmer (JEP) Home ngesikhathi bexakwa yizikhukhula ngoLwesibili oludlule. Leli khaya lihlala izaguga ezingaboni emehlweni. “Ngavuswa wumakhelwane wami emuva kokuwa kwesihlahla esadiliza udonga. Satotoba amanzi egcwele, ngangiqala ukuhamba emanzini amaningi kanjeyana. Ayengaphezu kwamadolo ami. Sifisa kuthunyelwe ithimba elizohlanza ikhaya lethu ngoba ligcwele udaka nomunye udoti olethwe yizikhukhula. Siyabonga kubo bonke abasixhasayo nongqongqoshe abazosibona siyacela basilekelele,” kusho uNkk Drinkwater. UNkk Bogopane-Zulu uthe bazokwenza konke okusemandleni ukulekelela abangaboni nabo bonke abakhubazekile abakhahlanyezwe yizikhukhula. “Akekho ozosala ngaphandle, okwamanje sinilethele izingubo nezinto zokugeza ukuze nifudumale kodwa siqoqa yonke imininingwane ukuze sizokwazi ukunilekelela. Sihambela zonke izikhungo ukuhlola umonakalo ukuze sizokwazi ukunisiza ngendlela,” kusho uNkk Bogopane-Zulu. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza, uthe abantu balesi sifundazwe sebedlule ebunzimeni obukhulu ngoba baqale bahlaliswa kabi yiCovid-19 kwase kwenzeka izibhelu zangoJulayi njengoba sekuyizikhukhula. Uthe izikhukhula azenziwanga ngabantu kodwa zilethwe wuNkulunkulu ngakho njengohulumeni okwabo ukuza nezindlela zokusiza abantu. Uveze ukuthi iJEP isebenzisana neKZN Society for the Blind okuyiyona ebatshele ngenhlekelele eyenzeke kuleli khaya. “Sizonilekelela ukuze isimo sekhaya lenu sizobuyela kwesijwayelekile. Siyazi kunzima kodwa okwethu wukuthi sisebenzisane ukuhlahla indlela eya phambili. Siyabona nesonto iNazarene ukuthi likwazile ukuthi linikhoselise okwamanje,” kusho uNkk Khoza. 