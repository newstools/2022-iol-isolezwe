Izitolo ezingi zivele zakhetha ukuvala isigubhukane ngesikhathi zibona amalungu e-Operation Dudula Movement esondela kuzo, kwaze kwavaleleka abathengi ngaphakathi kwezinye zazo. Izitolo eziningi okubhikishe kuzo amalungu eDudula izolo ngezidayisa ukudla. Amalungu eDudula asola abezitolo zokudla ngokuqasha abantu bangaphandle. Izitolo ezisolwayo zinikezwe ithuba eliyisonto elilodwa ukuba zixoshe bonke abokufika, bese ziqasha abantu bakuleli. Umbhikisho wamalungu e-Operation Dudula wayizolo uqale emahhovisi oMnyango wezaseKhaya aseMgungundlovu. Amalungu eDudula anxenxe umnyango ukuba uqinise umkhankaso wawo wokuhlola bonke abangenazo izimvume zokuba kuleli, bese bebuyiselwa emazweni abo. Umgqugquzeli we-Operation Dudula KwaZulu-Natal, uMnuz Mfanafuthi Dumakude, uthe bazimisele ngisho ukuwusiza umnyango ekuvezeni obala  abangenazo izimvume zokuba kuleli. UDumakude uthe bayabazi bonke abangenazo izimvume zokuba kuleli. Amalungu eDudula abecula izingoma ezigxibha uMengameli Cyril Ramaphosa nomholi we-EFF, uMnuz Julius Malema, ababasola ngokuvuna abokufika. Ezinye zezingoma zabo bezincoma uNgqongqoshe Dkt Aaron Motsoaledi woMnyango wezaseKhaya abathi ukhombisa ukulusukumela udaba lokwanda kwabokufika abangenazo izimvume zokuba kuleli. Emva kokubhikisha ngaphandle kwamahhovisi oMnyango wezaseKhaya, amalungu e-Operation Dudula abe eseya kobhikisha ngaphandle kwezitolo ezisolwa ngokuqasha abokufika. Ngesikhathi befika eningini lezitolo ezisolekayo bazithele phezu konogada abebehlome bephelele. Kwezinye izitolo bekukhona abathengi abebevaleleke ngaphakathi ngenxa yokuvalwa kwezitolo isigubhukane. Abathengi baze bavulelwa emva kokuthi sekuhambe amalungu e-Operation Dudula. UDumakude uthe izitolo zincisha abantu bakuleli amathuba emisebenzi ngokuqasha abantu bokufika. “Namhlanje sizoletha uhlu lwezikhalo zethu kulezi zitolo eziqasha abokufika. Sifuna ukuthi kushaye isonto elizayo lezi zitolo zibe seziqashe abantu bakuleli. “Sinenkinga kuleli lizwe yabantu bangaphandle abaphatha izibhamu ezingekho emthethweni, ezibulala abantu bakuleli.” Amalungu e-Operation Dudula athembise ukuthi imikhankaso yawo izosabalala nakwezinye izifunda zeKwaZulu-Natal. Umkhankaso wabo esifundazweni iKwaZulu-Natal uqale eThekwini.