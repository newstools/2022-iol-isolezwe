 KUSINDA kwehlela emindenini amalungu ayo angakatholwa emva kokuhlasela kwezikhukhula KwaZulu-Natal, ngeledlule.Izikhukhula ezishiye kukhalwa, zigadle kwezwela emindenini eminingi okubalwa kuwo owakwaMdlalose eMzinyathi, eThekwini, njengoba amalungu ayisithupha kwangu-10 ayekulo muzi ngesikhathi ucekelwa phansi yizikhukhula, engakatholwa. Izidumbu zikaNksz Silindile Mdlalose (43) nabazukulu bakhe abathathu; uLubanzi (2), Asanele (9) noZiyanda (4) okuthiwa bona babelele kurawondi, zatholwa ngamalungu omphakathi ngoLwesibili. Amadodakazi kaNksz Mdlalose amathathu, okunguNksz Thobeka (24), uKholeka (18) noLusanda Mdlalose (15), indodana yakhe uManelisi (6) nabanye abazukulu ababili u-Uyanda (9) noLulama (6), bonke abakatholwa.  Kuthiwa izikhukhula ezinamandla zacekela phansi izindlu ezimbili ezihlala lo mndeni onamalungu angu10, zagugulwa yizikhukhula ezazingenisa emfuleni iPhola. Okhulumela umndeni, uMnuz Thokozani Mdlalose, uthe kusenzima ukukholwa ukuthi lesi sigameko sidlule namalungu angu-10 njengoba nalaba abayisithupha abangakatholwa engekho amathuba okuthi batholwe bephila. “Esikwenzayo, siyavuka ekuseni siyocinga osebeni lomfula nasesihlabathini ngethemba lokuthi kukhona esizobathola sebekhafulwe wumfula ngaphandle. Kuthina akekho osakholwa yilesi sehlo, kusengathi inganekwane.” Okwenza kungemukeleki kakhulu ukungatholwa kwalaba abayisithupha sizikholise ukuthi nabo abasekho. Umuzi uguguleke wonke abasalile bacuphe ezihlotsheni.Uthe bathathu abasinde kulesi sigameko, ababengekho ekhaya ngesikhathi kwehla lo mshophi. UNksz Nosipho Nzimande ongowokudabuka eMatatiela, e-Eastern Cape, obehlala emjondolo ekuForeman ngaseSydenham owasinda izikhukhula zihamba nomjondolo owayelele kuwo nesoka lakhe nezingane zabo ezintathu, uthe uselilahlile ithemba lokuthi izingane zakhe uyozithola ziphila njengoba sekuphele isonto engezwa lutho ngazo. UNksz Nzimande, yisoka lakhe nengane yabo eneminyaka eyisikhombisa, batakulwa ngamalungu omphakathi kwathi izingane zabo ezimbili uNdima Nzimande (16) noMohau Mpitsa (1) abakatholwa. “Sesicingile, siphuma nasemakhazeni ngethemba lokuthi sizokwazi ukubathola, kodwa lutho. Kumanje ngicele ukucupha kudadewethu eMayville, ukuze sizoqhubeka nokubabheka sikhona lapha eThekwini,” kubalisa uNksz Nzimande. Umndeni wakwaJobe eJozini, usuhlale isonto lonke eThekwini, uvuka uyocinga indodana yawo uMnuz Msizi Jobe, okuthiwa ubefike wahlala emijondolo ekuForeman nomfowabo ngenhloso yokuzofuna isikole aqhube izifundo zakhe.Uyise kaMsizi, uMnuz Bhekani Jobe, uthe bavuka bayobheka endaweni yesehlakalo ngethemba lokuthi bazowuthola umkhondo ngendodana yabo. “Siyakholwa ukuthi uma kungehliswa kahle umfula, kubhekisiswe, baningi abantu abangatholwa kubalwa nayo indodana yethu. Yisigameko esisishaqisile siwumndeni, kwaphoqa ukuthi sisuke sizohlalela ngaseThekwini ukuze sibe nethuba lokucinga,” kusho uJobe. Uthe umkhosi wahlatshwa wumfowabo kaMsizi, yena owasinda ngokulambisa wakwazi ukuphuma emjondolo owamuka nomfowabo. Ekhuluma esithangamini nabezindaba ngeSonto, uNdunankulu KwaZulu-Natal, uMnz Sihle Zikalala, uthe Bangu63 okubikwa ukuthi basadukile, kanti bangu-443 osekubikwe ukuthi bashone kule nhlekelele. EThekwini kuphela, bangu-399, kuMasipala Ilembe bebengu-30, eKing Cetshwayo bangu-5, nababili ababikwe kuMasipala uMzinyathi. Abadinga usizo kunxuswa ukuthi bafonele inombolo yabezinhlekelele yamahhala ethi; 0800 000 953/954.