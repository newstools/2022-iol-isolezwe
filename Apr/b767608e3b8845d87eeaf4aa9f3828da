 I-ESKOM isisebenzise u-R626 million ukuthenga amalitha awu-48.5 million kadizili kule nyanga. Lezi zindaba zivezwe yisikhulu esiphezulu sase-Eskom, uMnuz Andre de Ruyter, esithangamini sabezindaba. Isolezwe libuzile ukuthi kungani kubalulekile ukuthi i-Eskom isebenzise imali engaka kudizili njengoba abantu baseNingizimu Afrika bekhala ngokuthi le nkampani imosha izigidi kudizili. UDe Ruyter uthe udizili ubaluleke kakhulu ezinhlelweni zabo zokuqinisekisa ukuthi izwe linogesi. “Ngiyavuma mningi kakhulu udizili esiwusebenzisayo kodwa kufanele abantu baqonde ukuthi udizili ufana nelahle ezinhlelweni zethu zokuqinisekisa ukuthi izwe linogesi. Yiwona osizayo uma sekuwe izigubhu zikagesi ukuthi kungabi mnyama ezweni,” kusho ude Ruyter. Ngonyaka odlule uveze ukuthi i-Eskom yasebenzisa u-R7 billion kudizili kanti abakhiqizi bakagesi abazimele basebenzisa u-R3 billion kudizili. Uthe ugesi uzonqamuka ngokwesigaba sesibili namhlanje bese ngempelasonto unganqamuki nhlobo. “Asilindele ukuthi ugesi unqamuke ngesonto elizayo kodwa ngeke sikuqinisekise lokho ngoba ingqalasizinda yethu isindala, ifa noma kunini,” kusho uDe Ruyter. UMnuz Segomoco Scheppers, obhekelele izinhlelo zokuphakela ugesi, uthe kuye kudingeke u-35 000MW ngoMeyi kodwa abantu bangathuki ngoba i-Eskom izenzile izinhlelo zokubhekelela lesi simo. Uthe ngeke unqamuke kakhulu ugesi ebusika kodwa-ke uma isimo siba sibi ungase unqamuke izinsuku eziwu-101. Ukugcizelele ukuthi izinsuku eziwu-101 zizokwenzeka uma kuwukuthi ingqalasizinda yabo ifa kakhulu, akusho ukuthi sebelindele ukunqamula ugesi izinsuku eziningi ebusika. “Senza konke okusemandleni ukulungisa ingqalasizinda yethu. Uhlelo lokulungisa ingqalasizinda luthela izithelo ezinhle ngoba siyayibona imishini esiyikhandayo ukuthi ayifi njalo emuva kokuba siyilungisile. Asilindele ukuthi isimo sibe sibi kakhulu ebusika. Senza konke okusemandleni ukuqinisekisa ukuthi kunogesi ezweni,” kusho uScheppers.