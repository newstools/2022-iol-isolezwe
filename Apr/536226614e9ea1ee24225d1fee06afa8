BASATHUTHUMELA futhi basekude ukukhohlwa othisha baseTholulwazi Combined, eLower Molweni, abavaleleke esikoleni ngoMsombuluko baze batakulwa ngoLwesibili ntambama emuva kwemvula enamandla ebihambisana nezikhukhula. Labo thisha bazodinga ukwelulekwa ngokwengqondo emuva kokuba betakulwe ngezindiza ezinophephela emhlane nabafundi ababalelwa ku-40, abalala esikoleni ngenxa yokungakwazi ukuwela umfula. Izimoto zalabo thisha kuthiwa zisesesikoleni njengoba zisale khona. Omunye wothisha oshaye ngezimfishane uthe ngeke akukhohlwe lokhu okwenzekile. “Ngisathukile namanje, ngeke ngikukhohlwe okusehlele silala esikoleni ngoba kungasaweleki. Sibonga uMdali ngokusigcina ngoba kudilike nemizi kule ndawo.” Omunye wabaholi benyunyana yothisha, iSadtu, odlale ingxenye enkulu ekutakulweni kwalabo thisha, uMnuz Mbuyiselwa Myeza, onguNobhala wegatsha i-1000 hills, uthe bathola umyalezo komunye uzakwabo okulesi sikole ngabo-3:30 ngoMsombuluko ntambama ukuthi akusaweleki. Uthe bazama konke, baya nasemaphoyiseni beyozama nesikebhe sokubatakula kodwa kwanhlanga zimuka nomoya. “Sazama nendiza enophephela emhlane, kwamane kwaphela nogesi kwaba nzima ukuthi sixhumane nothisha ababevalelekile. Sasilokhu sizame njalo ngoba saze saya ukuyobheka isimo safike sabona ukuthi ngeke kuweleke ngoba kwamuka nemoto, i-Avanza, eyayizama ukuwela esizwe ukuthi abantu ababili ababekuyona namanje abakatholakali.” “Bathola ukudla esikoleni bapheka ngoba kwakukhona nomunye wabafundisa kwesinye sezikole, iBazamile, kanjalo nomunye umfundi wakhona ngakho othisha abagcine belale esikoleni bangu-14, nabafundi abacela ku-40.” NgoLwesibili uthe bakwazi ukuxhumana nabo ngabo-11 ekuseni, kwahamba indiza eyayibahambisela ukudla, kwalandela nezinye ezase ziyobatakula. “Badinga usizo lokwelulekwa ngokwengqondo bonke ababevalelekile. Kunomfundi okwadilika umuzi wakubo, walimala naye onyaweni ngakho yisimo esinzima lesi. Sibonga ukuthi batakulwe ngempumelelo, kwangenelela neminye iminyango kahulumeni.” Selokhu kuqale imvula ecekele phansi ingqalasizinda, zingaphezu kuka-500 izikole ezingavulwa eThekwini namaphethelo kanti ziyalelwe ukuthi zingaphoqi isimo uma kungahambeki njengoba ezinye zazo zingenawo ngisho namanzi nogesi okunqamuke ngesikhathi sezikhukhula. Okhulumela uMnyango wezeMfundo esifundazweni, uMnuz Muzi Mahlambi, uthe bazivale okwesikhashana zonke izikole ezithintekile emuva kwalesi sibhicongo. Uthe lesi simo senze kwaba nzima kubafundi nothisha ukuthi bafinyelele ezikoleni. “Kwezinye izindawo kunzima ukufinyelela ezikoleni ngoba othisha nabafundi kudingeka bawele imifula. Izikole ezivaliwe zizoze zivulwe ngoLwesibili oluzayo.” Unxuse abazali ukuthi baqhubeke babheke isimo, babheke izinga lamanzi baphinde basebenzisane nezikole. Khonamanjalo, uMqondisi jikelele kuhulumeni wesifundazwe, uDkt Nonhlanhla Mkhize, ukhiphe isekhula eyazisa ukuthi azosheshe avalwe amahhovisi kahulumeni namhlanje, avalele amaholidi ePhasika. NeNhloko yoMnyango wezeMfundo esifundazweni, uMnuz Nathi Ngcobo, ithe izikole zizosheshe zivalwe ngo-11 namhlanje ukuvalela iPhasika zize zivulwe ngoLwesibili. 