UKUHLULEKA kabili ezama ukuzibulala ngenxa yokukhungathwa wukhwantalala, kwaholela ekutheni agcine eqale umkhankaso wokusiza abanye, osusize abaningi. UMnuz Nkululeko Khanyi (44) uthe yize kwakuyinto eyayingekho emqondweni wakhe esakhula, ukuthi ngelinye ilanga abe nomkhankaso obizwa ngokuthi Ungazibulali Awareness Campaign, awuqala ngo-2009, kodwa yimpilo eyamholela kuwona. Kumanje usenamahhovisi eGoli naKwaZulu-Natal awasebenzisayo ukuxhumana nabantu abadinga usizo. Ubuye abe nesikhungo eKempton Park esinabezenhlalakahle nabeluleki bengqondo, esisetshenziswa ukwelapha asebenalezi zinkinga. Uthe ukushona kwabazali bakhe nawo wonke umndeni, wabuye wadlelwa umuzi nemoto ngenxa yezinkinga zemali, yikhona okwaholela ekuthini agcine esenokhwantalala. “Ngangisebenza, izinto zingihambela kahle kodwa konke kwajika esithubeni. Ukuzama ukuzibulala yikhona okwakhombisa ukuthi nginokhwantalala, kumele ngithole usizo. Ngingomunye wabesilisa omnyama owaphumela obala kungakajwayeleki, ukuthi ukhwantalala luyagulisa futhi lungakubulala. Emva kokungeniswa esibhedlela kwaze kwaba kabili, ngaphuma khona ngabona ukuthi ngeke ngisakwazi ukufuna umsebenzi kungcono ngizisebenze. Ngathatha isinqumo sokuthi ngigxile ekusizeni abakhungethwe wukhwantalala ngoba engakuqaphela wukuthi baningi abantu abanalo njengoba ngase ngifundile ngalo kodwa inkinga yabo abakhulumi ngalo,” kusho uKhanyi. Uthe ukuqala umkhankaso wakhe kwamholela ekutheni abonwe ngabezindaba, wagcina esesebenzisana nemisakazo nabethelevishini. “Umuntu wokuqala owangiletha ohlelweni lwakhe lwethelevishini kwaba wuNoeleen Maholwana Sangqu, owayeshayela i-3 Talk  kwiSABC. Emva kwalokho baningi abangiqaphela basebenzisana nami njengoCrisselda Canada noKhanyi Magubane. Ngigcine senginolwami uhlelo kwi-enca ngo-2018 olwalubizwa ngeLet’s Have it Out. Lapho ngangikhuluma ngisho nosaziwayo abahaqwe wukhwantalala, bekhuluma ngempilo yabo. Omunye engake ngaba naye kulona nguChilli M, olwalumkhungethe emva kokuxoshwa emsakazweni Ukhozi FM, nabanye abaningi esasixoxa nabo,” usho kanje. Ngenxa yokuba kwabezindaba ugcine ebone amanye amathuba, wavula inkampani yakhe yeMedia an PR Marketing, okuyiyona abuye asize ngayo osaziwayo nosomabhizinisi ukumaketha umsebenzi wabo. Uthe ngesikhathi esakhula wayenesifiso sokuba yiphoyisa ngenxa yokuthi ukhule engazwani nabantu abaphambana nomthetho. Ngesikhathi eqeda u-matric uthe akakwazanga ukuthola umsebenzi emaphoyiseni, wagcina esesebenza e-restaurant kaBaby Jake Matlala, enguweta. Usuke kuyona wayofundela ubunesi e-Easter Nursing College, waphothula ukufunda ngo-2003. Uveze ukuthi uqale wathola umsebenzi eJohannesburg Hospital engunesi, wabuya wazosebenza KwaZulu-Natal wabuye waphindela eGoli wayosebenza kwaNetCare. Izinto uthe zishintshe ngo-2008 edlelwa yonke into abenayo, kwashona abazali bakhe nawo wonke amalungu omndeni wakhe elandelana. Uthe lesi simo yisona esadala ukuthi ahlaselwe wukhwantalala waze wazama ukuzibulala. Ukusinda kwakhe ezigamekweni zokuzibulala, yikhona okwaholela ekutheni agcine eseqale umkhankaso. Uthe uke asingathe imicimbi esuke ihanjelwe nayizikhulu zikahulumeni, eqwashisa ngokhwantalala. UKhanyi, odabuka oPhongolo, KwaZulu-Natal, uthe amabanga aphansi uwaqale eMasithokoze Primary, waya eKhulumela Uzulu Primary, wagcina ephothule u-matric eLebogang High School ngo-1999. Uzalwa nguNkk Miriam Khanyi uMaMathenjwa noMnuz Samuel Khanyi abangasekho emhlabeni. Uyingane yesine ezinganeni zakwabo eziyisithupha. Kafushane ngoKhanyi: –Ekudleni uthanda okwesintu nezitshalo, inyama akayikhonzile kodwa kuyenzeka ayidle kanye ngesonto eyenkukhu. Akaphuzi kodwa uthe kuyenzeka asebenzise iwayini uma epheka ngenxa yokuthi linempilo –Emazweni angaphandle useke waya ezindaweni ezehlukene e-United Kingdom, United State, Atlanta, Swaziland, Mozambique, Ghana naseBotswana –Kwithelevishini nasemsakazweni ukhonze izindaba –Uyakusaba ukuhamba ngebhanoyi kodwa uphoqwa yisimo ngenxa yomsebenzi, nakhona uthi uthandaza aze ayofika lapho eya khona –Ezimotweni uthanda ezakwaMercedes-Benz njengoba ehamba ngeMercedes-benz CDI 220 nePeuget –Abantu athi ngeke abakhohlwe nguNkk Zanele Mbokazi-LaNkambule athe wuyena obengumeluleki wakhe ezintweni eziningi ezithinta impilo –Njengamanje umatasa nohlelo lwethelevishini oluzophuma ngaphansi kwenkampani yakhe, olukhuluma ngokhwantalala.