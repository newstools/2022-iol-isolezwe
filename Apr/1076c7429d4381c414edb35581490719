 NKOSIKHONA CELE UGQUGQUZELA kakhulu ukubaluleka kwenkonzo yasentabeni, uMphrofethi Sibusiso Luthuli odume kakhulu ngelikaMagejageja. UMphrofethi Luthuli ongumholi webandla, i-Arena of Liberty Synagogue elizinze eMgungundlovu, ukhulume kanje njengoba ibandla aliholayo belikade linendumezuli yenkonzo yentaba. Leli bandla belikade linenkonzo entabeni ephakathi kwaseMkhambathini naseMaqongqo ebizwa ngokuthi yiTable Mountain. UMphrofethi Luthuli uthe ziningi izinkinga eziqaqekayo uma abantu beya entabeni. Uthe uyabagqugquzela abantu abaningi ukuba bangayizibi intaba kodwa bazijwayeze ukunyukela kuyona. “Enatabeni izinto eziningi ziyaqaqeka ukunyukela kuyona nje kukodwa kuletha inkululeko enkulu kumuntu eyedwa. Ngakho ke ngikholwa ukuthi ukunyukela entabeni kuyisixazululo esikhulu kumuntu omnyama,’’usho kanjena. Eqhuba uMphrofethi Luthuli ube esephonsela inselelo nabefundisi wathi kungakuhle uma nabo bangase bezijwayeze ukuhambela intaba ukuze bezokwazi ukuthi baxazulule izinkinga zabazalwane kalula ngaphandle kwenkinga. “Iqiniso elimsulwa lithi laphaya entabeni abantu abakithi abadala yilapho behlala khona. Abashisa impepho yilapho nabo abakwazi khona ukuthi izinto zabo ziqaqeke kalula. Nginxusa nabefundisi ukuthi nabo bangayibalekeli intaba kodwa bajwayele ukunyukela kuyona,’’echaza. UMphrofethi Luthuli uthe ukuya entabeni yinto eyayenziwa ngabaphrofethi abadala abaziwayo. Wathi ngenxa yaleso sizathu nabo ngeke baze balenze iphutha lokuthi bazibe into abazi kahle kamhlophe ukuthi yabe iyigugu elingakanani kubaPhrofethi abadala ababehola abantu abaMnyama. Leli bandla eliholwa nguMphrofethi Luthuli lisungulwe ekuqaleni konyaka ka-2019. Kodwa selinamalunga abazalwane abafinyelela ku-5000. Linamagatsha KwaZulu Natal yonkana, eMpumalanga naseSwazini.  