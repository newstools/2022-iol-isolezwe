 IGWETSHWE iminyaka engu-25 ibhadla ejele indoda eneminyaka engu-53, ngecala lokudlwengula intombazane ena-10 eyayingumakhelwane eShakashead, KwaDukuza. Inkantolo yesiFunda Kwadukuza igwebe le ndoda ngecala okuthiwa lenzeka ngoDisemba 2019. Okhulumela uphiko lwezokushushisa KwaZulu-Natal, uNkk Natasha Ramkisson-Kara, uthe le ndoda yadlwengula ingane izikhawu ezintathu ngesikhathi unina wayo esemsebenzini. Uthe ingane yagcina imtshelile unina ngokuyehlele owabe eselubika emaphoyiseni udaba. “Yaboshwa, kwathi ingane yathunyelwa eThuthuzela Centre KwaDukuza, lapho yathola khona ukwelashwa ngokomqondo yahlinzekwa nangezidingo ezifanele,” kusho uNkk Ramkisson-Kara. Uqhube wathi, umshushisi u-Advocate Vincent Mntambo, unekele inkantolo ubufakazi bengane, obukanina wayo nobukadokotela. Kuthiwa uMntambo uphinde wethulela inkantolo isitatimende esenziwa yingane ngobunzima ehlangabezane nabo emva kokuvelelwa yisehlakalo. “Ingane idalule ukuthi ikuthola kunzima ukubhekana nesimo esayehlela ngoba isihlale igcwele usizi kanti ilangazelela ukuba nenjabulo efana neyezinye izingane. Iveze ukuthi nasesikoleni ayisenzi kahle ezifundweni zayo futhi isingumuntu ogcwele intukuthelo,” kusho uNkk Ramkisson-Kara. Uthe le ndoda izofakwa ohlwini labantu asebeke balahlwa ngamacala athinta ucansi njengokomyalelo wenkantolo, wathi njengophiko lwezokushushisa bayakwamukela ukulahlwa kwayo ngecala nesigwebo egixabezwe sona. 