INHLANGANO elwela amalungelo abantu, iBlack Sash, ithi imibandela emisha ebekelwe labo abangasebenzi, abahola isibonelelo sikaR350, iyathusa. Phakathi kwemibandela emisha ebekelwe abafuna ukuqhubeka nokuhola lesi sibonelo, kuthiwa kufanele kube wukuthi ingaphansi kukaR350 imali abayitholayo ngenyanga. Lolu shintsho lukaR350, lwenziwa, lususwa kuR624, okade kuthiwa kufanele kube ukuthi ingaphansi kwawo imali abayithola ngenyanga bonke labo abafuna ukufaka isicelo sokuhola oR350. Okunye okukhathaza le nhlangano, ngeminye yemibuzo ebuzwa abafaka izicelo zokuhola lesi sibonelelo. Phakathi kwayo, kubuzwa izinombolo zomazisi balabo abasondelene nalowo osuke efaka isicelo. Abaningi bakuthola kuyinkinga ukuphendula imibuzo efana nalena. Umqondisi weBlack Sash, uNksz Rachel Bukasa uthe: "Le mibandela iyathusa, ayinakho nokuncane ukukhombisa ubuntu futhi izoshiya izigidi zabantu abaswele bengasizakele." Uthe kuyadabukisa ukuthi ngenxa yale mibandela emisha, baningi abazovimbeleka ukuthola usizo lwesibonelelo ekubeni iqiniso lithi kubafanele ukuthi basithole. “Sibona iHhovisi likaMgcinimafa libambisene noMnyango wezokuThuthukiswa koMphakathi liphuca usizo kubantu abaludinga ngempela ngale kokubanika isexwayiso noma ukuxoxa nabo ngaphambi kokuthatha izinqumo ezintsha,” kusho uNksz Bukasa. Uthe ngokwezikhalo abazitholile, baningi abangasitholanga isibonelelo kuyo le nyanga, nabazibuza imibuzo yokuthi ingabe basazoyithola yini njengoba sekunemithetho emisha. Uthe bazoxhumana nawo womabili amahhovisi, babuze imibuzo ngale mibandela emisha. 