NONKULULEKO NHLAPO UYAQHUBEKA umkhankaso wamaphoyisa wokubuyisa uzinzo elokishini iDiepsloot, ngemva kokuba ngoLwesibili kuqubuke imibhikisho enodlame kanti kukhona nababulewe. Le mibhikiso yaqalwa izakhamuzi zendawo ezazikhala ngobugebengu emva kokubulawa kwabantu abayisikhombisa bakuleli, nokusolakala ukuthi babulawa ngabokufika. Izakhamuzi bezikhala futhi zifuna kwandiswe amaphoyisa azoqapha endaweni futhi kuboshwe nabokufika abakuleli ngokungemthetho. Kuthiwa izolo, izakhamuzi zidinwe zagana unwabu zangena emijondolo zifuna ubufakaza bamaphepha aqinisekisa ukuthi abokufika balapha ngokusemthethweni. Kulokhu, kugcine kuphuma isidumbu ngesikhathi owesilisa ogamalakhe ngu-Elvis Nyathi, ehluleka ukuveza ubufakazi obumgunyaza ukuba lapha. Kuthiwa amalungu omphakathi amkhande ngamatshe anduba amshise. Uphuthume endaweni ngokushesha uNgqongqoshe wamaPhoyisa uBheki Cele, uveze ukuthi sezandisiwe izimoto zamaphoyisa endaweni, namaphoyisa. Kujutshwe ithimba lamaphoyisa elaziwa ngokuthi ama-berethe ngenhloso yokuqinisa umthetho endaweni. Ngokusho kukaColonel Athlenda Mathe okhulumela amaphoyisa, bangu-28 abantu ababoshwe emkhankasweni wamaphoyisa oqale izolo ebusuku. “Ngingakuqinisekisa ukuthi kuboshwe abantu abangu-28, oyedwa uboshelwe udlame lwasekhaya, omunye uboshelwe ukushayela ephuzile abanye baboshelwe ukungabi nezincwadi ezigunyaza ukuba kuleli,” kusho uCol Mathe.