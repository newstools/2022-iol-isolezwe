BANIKWE kuze kube wu-Ephreli 15, nonyaka, abashayeli bamalayisensi aphelelwe yisikhathi ukuba bawavuselele njengoba uNgqongqoshe wezokuThutha, uMnuz Fikile Mbalula, elule isikhathi sokuwavuselela. Ukuvuselela amalayisensi okushayela bekuvalwa ngoMashi 31 kodwa uMbalula wabe esekulula ngezinsuku eziwu-15, emuva kokuthola ingcindezi ezinhlanganweni ezilwela umphakathi. UMbalula uthe abashayeli abezi ukuzovuselela amalayisensi ezikhungweni zoMnyango wezokuThutha, okuyikho okwenza ukuthi bakhale uma sekumenyezelwa isikhathi sokuvala. Udonse ngendlebe abashayeli ukuthi basebenzise lesi sikhathi ukuvuselela amalayisensi abo. Uthe ngeke siselulwa isikhathi ngoba wonke umuntu unikwe isikhathi esanele sokuthi avuselele ilayisensi. Amalayisensi avuselelwayo yilawo aphelelwe yisikhathi ngoMashi ka-2020 kuya ku-Agasti ka-2021. I-Organisation Undoing Tax Abuse (Outa) ithe uMbalula uthole ingcindezi kubantu wabe esenza okufanele. Imcele ukuthi alule isikhathi samalayisensi okushayela ngeminyaka ewu-10 ngoba ukuvuselela njalo emuva kweminyaka emihlanu kubanga isiphithiphithi. 