 UKUGQIGQISANA ezinkantolo kwamalungu e-ANC akulimazi nje kuphela isithunzi sayo kodwa kubuye kucekele phansi namalungu ayo asebenza ngobuqotho. Lokhu kushiwo nguMgcinimafa wale nhlangano KwaZulu-Natal, uNkk Nomusa Dube-Ncube, enkulumweni yakhe eqavile abeyethulela amalungu e-ANC engqungqutheleni yezinsuku ezimbili, yokukhetha ubuholi besifunda iLower South Coast ephothulwe izolo, ebisePort Shepstone. “Ukukhula kokuthembela ekutheni izinto zangaphakathi enhlanganweni zixazululwe ezinkantolo, esikhundleni sokuthi zixazululwe ngobuchule ngaphakathi enhlanganweni, kumele kungagqugquzelwa. Inhlangano inelungelo lokuzisingathela izindaba zayo, kubalwa nokunquma ukuthi izingqungquthela zihlangana nini. Ngaphandle kokukhombana ngeminwe, kuyadingeka ukuthi sisigxeke lesi senzo sokugqigqisana izinkantolo kwamalungu enhlangano,” kusho uNkk Dube-Ncube. Kule ngqungquthela, uMnuz  Mondli Chiliza oyilungu lePhalamende eSishayamthetho KwaZulu-Natal, ukhethwe waba wuSihlalo wale nhlangano kulesi sifunda. UChiliza useke waba yimeya kuMasipala Ugu. UMnuz Zero Mqadi yena uqokelwe kwesephini likaSihlalo. UMqadi uyiMeya kuMasipala iRay Nkonyeni. Kwesikanobhala, kuqokwe uMnuz Xolani Luthuli, kwathi uNksz Zodwa Mzindle waba yiphini lakhe. UMnuz Bongani Nyuswa yena uqokwe kwesoMgcinimafa. Lesi sifunda besiphethwe wuhlaka lwesikhashana kusuka sahlakazwa ngo-2018, emva kokuthi kuthiwa sehluleka ukuhlanganisa ingqungquthela yokukhetha ubuholi ngenxa yodlame nokubulawa kwamalungu e-ANC, okwakubonakala kudlangile ngaleso sikhathi kuso. Kwaqokwa uMnuz Mzwandile Mkhwanazi noNksz Nontembeko Boyce ukuba babezobheka ukusebenza kwehhovisi ohlakeni lwesikhashana, okuthe emva kwezinyanga ezine beqokiwe, kwaphoqa ukuthi kuphinde kuqokwe uNksz Phumlile Mthiyane noLuthuli (oqokwe kwesikanobhala), njengoba uNksz Boyce noMkhwanazi basebeqokelwe ebuholini obuphezulu besifundazwe. Yisifunda sesithupha kwezingu-11 kulesi sifundazwe esesibukhethile ubuholi. Kulindeleke ukuthi kuqambe kushaye uJulayi nonyaka, zonke izifunda seziyile ezingqungqutheleni kwazise kuzobe sekubhekwe kweyesifundazwe, okuzothi ngoDisemba kube neyokuqoka ubuholi kuzwelonke kule nhlangano.