USINDELE onogada bekhansela olakeni lwamalungu omphakathi okuthiwa  abesho ukumngqongqisa ngomlilo, ngoLwesithathu, owesifazane osolwa ngokubulala ngesihluku unina. Isidumbu sowesifazane sitholwe sigenciwe sashiswa, sigqitshwe emva kwendlu yakhe eZwelisha ngaseVerulam. Isidumbu sowesifazane osekhulile Isolezwe elithole ukuthi uNkk Welephi Ndlovu odume ngelikaMaZulu (69)  kuthiwa simbiwe emva kwendlu yakhe sesiqala ukonakala ngoLwesithathu, kwase kuboshwa indodakazi yakhe eneminyaka engu-34. Ikhansela lendawo uMnuz Nkosiyesizwe Mhlongo, lithe lithole umbiko othi kunowesifazane obekuthiwa waduka ngoMgqibelo, kusolwa ukuthi wenzakaliswa indodakazi yakhe. “Ngisuke nganikela khona kulo muzi. Ngifice kunamalungu omphakathi abengunge lo wesifazane empheka ngemibuzo, amanye elinga ukumshaya. Ngicele umphakathi ungiphe ithuba naye angichazele ngokwenzekile,” kusho uMhlongo. Uthe umsolwa umtshele ukuthi akuyena owabulala unina kodwa wumzala wakhe owamgqema ngesando wamgenca. “Kungethusile ukuzwa lokhu. Nganquma ukuphumela phandle ngizame ukufonela amaphoyisa ukuze kube yiwona aqhubeka nalolu daba. Ngibuya, amalungu omphakathi abesemqhuba ukuthi ayokhomba lapho kukhona isidumbu sikanina, kwaqala ukumbiwa. Ngendlela umphakathi obuthukuthele ngayo, bekukhona abebemshaya abanye sebefuna athelwe ngophethroli angqongqiswe. Kusize ukungenela konogada bami abamthathile umsolwa bamvalela endaweni ephephile okuyilapho ethathwe khona ngamaphoyisa,” usho kanje. Uthe kuvele ukuthi umsolwa ubewuhlupho, esebenzisa izidakamizwa, ephuza utshwala ngokweqile, obekuyinto ebimhlupha unina okuthiwa unqume ukumxosha endlini yakhe. Kukholakala ukuthi lokho kube yimbangela yokuthi abulawe ngesihluku. Imizamo yokuthola umndeni ayiphumelelanga kwaze kwashaya isikhathi sokushicilela. Okhulumela amaphoyisa KwaZulu-Natal, uLieutenant Colonel Nqobile Gwala ukuqinisekisile ukuthi umsolwa uboshiwe, uzovela enkantolo namuhla ngecala lokubulala. 