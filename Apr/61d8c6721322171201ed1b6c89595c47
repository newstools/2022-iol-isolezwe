 UMFOWABO kaSenzo Meyiwa, uSifiso uthi usola ukuthi kunemizamo yokumsabisa ukuze ayeke ukulandela udaba lokufa komfowabo. UMnuz Sifiso Meyiwa, uthi ushayelwe ucingo ngumuntu thizeni ethi usebenza ekomkhulu lamaphoyisa ePitoli, emazisa ukuthi uphenyelwa inkohlakalo futhi angase aboshwe maduze. Konke kuvele engxoxweni Isolezwe ngeSonto elibe nayo noMeyiwa njengoba kuzoqala ukuqulwa kwecala. USenzo Meyiwa owayengunozinti we-Orlando Pirates, neBafana Bafana wadutshulwa wabulawa ekubo kwentombi yakhe uKelly Khumalo, eVosloorus ngo-2014. Kulindeleke ukuthi kusasa kuqale ukuqulwa kwecala eNkantolo eNkulu eNorth Gauteng. Kanti uMeyiwa usamile ekutheni abazoshushiswa abathinteki ecaleni lomnewabo. Ukholwa wukuthi kukhona abathile okufanele baboshwe kodwa bacanasa ngaphandle. Ababoshiwe ngoMnuz Muzikawukhulelwa Sibiya, Mnuz Bongani Ntanzi, Mnuz Mthombisi Mncube, Mnuz Mthokoziseni Maphisa noMnuz Sifisokuhle Nkani Ntuli. UMeyiwa uthi usola ukuthi uzithintele isidleke seziqandu ngokufuna ubulungiswa ngokufa komnewabo. “Amaphoyisa azama ukungisabisa ngokuthi bafuna ukungibophela inkohlakalo ngoba kukhona okuthile engakuqaphela ecaleni ngase ngibikela i-Afriforum, ngaphambi kokuqoka u-Advocate Teffo. Bangifonele ngoMashi 29, bathi basehhovisi elikhulu ePitoli, bathi bazofika kimi ngo-Ephreli 6 noma 7 bazongihlaba ngemibuzo bathathe isitatimende. Ngibalindile ukuthi bazongibopha, angibesabi,’’ kusho uMeyiwa. Okhulumela amaphoyisa kuzwelonke uColonel Athlenda Mathe, uthintiwe ngodaba wathi ucela ukuthunyelelwa okubhaliwe ngoWhatsapp, wathunyelelwa ngezindlela ezintathu kwaba yi-email, umqhafazo, Whatsapp izikhawu ezimbili kodwa yangabuya impendulo. Amaphoyisa avame ukunqaba ukuphawula ngodaba lwecala likaMeyiwa ethi luphambi kwenkantolo futhi uphenyo lusaqhubeka. Ummeli wabamangalelwa owokuqala, owesibili nowesine, u-Advocate Teffo Malesela, uthe bami ngomumo futhi bazimisele ukuvezela izwe ukuthi laba ababoshiwe abathinteki ecaleni. “Uma sesikwazile ukuveza lokho siyobe sesinxenxa umbuso ukuthi ushushise abantu abafanele. Ngisatshiswe kaningi ngisongelwa kodwa ngeke ngiyeke ukufuna ubulungiswa ngoba ngithi impilo yami isengcupheni,’’ kusho uMalesela. 