KUZOTHUNYELWA abeluleka ngezengqondo ukuyosiza ezikoleni zaKwaZulu-Natal, ezikhahlanyezwe yimvula ephazamise abafundi abevile ku-320 000, yadlula nabafundi abangu-57. Lokhu kuvezwe nguNgqongqoshe weMfundo eyisiSekelo, uNkk Angie Motshekga, obevakashele izikole ezehlukene, emuva kwezikhukhula zangesonto eledlule ezidale umonakalo ezikoleni ezingu-630. Umonakalo odalwe yizikhukhula ezikoleni ubalelwa kuR440 million okwamanje. UNkk Motshekga uthe kuvulwe izikole okufinyelelekayo kuzona. “Sivumelene noNgqongqoshe woMnyango eKZN (uMnuz Kwazi Mshengu), ukuthi sivule izikole ezizokwazi ukusebenza. Ezinye akufinyeleleki kuzona, sizibekele kuze kube uLwesihlanu ukuthi sazi ukuthi zingaki ezizobe zivuliwe. Lapho kwenzeke khona umonakalo sizothumela abasiza ngokululeka ngokwezomqondo.” Uthe abanye abafundi abangakwazi ukufunda ezikoleni zabo ngoba kungafinyeleleki, bazoya kwezinye izikole okufinyelelekayo kuzona. Uqhube wathi bazoletha nonjiniyela abazosebenzisana nabesifundazwe ukuletha usizo. “Ezikoleni ezicekeleke phansi sizoletha usizo njengoba ezinye kucekeleke phansi izincwadi nezinye izinsiza kufundisa. Abafundi abahlala ngaphesheya komfula abangakwazi ukufinyelela ezikoleni, sizokwenza izinhlelo zokuthi bafunde njengoba sisebenzisane nozakwethu wezokuxhumana othe ufuna ulwazi lwabangafundi ukuze kwenziwe izinhlelo zokuthi kuhlinzekwe ngama-tablet okufunda nezinye izinto.” Unxuse abazali ukuthi bafake isandla kuhlanzwe izikole ezingenwe ngamanzi, udaka nemfucuza. Ukusho lokhu ebona udaka olukukhanga ungena eBrettonwood High, eMbilo, lapho umfula oseduzane ukapakele esikoleni kwangena amanzi emagunjini asesitezi sokuqala, egunjini lamakhompyutha, emahhovisi nakwezinye izindawo. Kulesi sikole akufundwanga njengoba bebematasa ngokukhuculula. “Abazali abafake isandla, basize kuhlanzwe izikole. Abanamaveni abeze nawo kulandwe imfucuza edinga ukulahlwa,” kusho uNkk Motshekga. UMshengu uthe izinto eziningi zonakele eBrettonwood, wathi yingakho benxuse ukuthi kuvulwe izikole ukuze bazi ukuthi mngakanani umonakalo odalekile. “Yingakho sithe akuvulwe ngoba sifuna ukwazi ukuthi zingaki izikole ezingavulwanga, zingaki ezinye ezonakele ngaphezu kwalezo esizaziyo.” Uthishanhloko waseBrettonwood, uNkk Ellen Zizhou, uthe isikole bangasivula noma yinini kodwa badinga usizo longoti abazosho ukuthi kuphephile ukufundela kusona. Unxuse ukuthi kwenziwe okuthile ngomfula okapakela esikoleni. UNkk Motshekga uthe ngoMsombuluko, bazobe sebememezela umhlahlandlela sebethole lonke ulwazi. “Sizobe sesazi ukuthi bangakanani abafundi abadinga usizo lwenyufomu njengoba abanye balahlekelwe yikho konke. Abanye balahlekelwe ngabazali, yingakho sisebenzisana siyiminyango ehlukene ukusiza.” Ukhale ngokuthi le mvula ibaphindisela emuva bevele benezinselelo ngengqalasizinda. “Njengoba isimo sinje kusho ukuthi kudingeka kuthathwe imali kwezinye izinhlelo ukuze kulungiswe ingqalasizinda eyonakele ezikoleni zethu ngoba ayikho imali entsha ezofika.” Ezinye zezikole abafundi basheshe bakhishwa njengoba amanzi engakabuyi. UNobhala weSadtu, uNksz Nomarashiya Caluza, uthe kubalulekile ukuthi abafundi baye ezikoleni ukuze bathole labo abashayeke kakhulu. Nebamba likaMengameli weNatu, uMnuz Sibusiso Malinga, lithe uma abafundi bengayi ezikoleni ngeke kwazeke ukuthi bakhahlamezekile.