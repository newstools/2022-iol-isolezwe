UMKHANDLU wasoThukela obhekene nenkinga yenkohlakalo yamanzi ushiywe yisikhulu ebesiwumgogodla wophenyo ngalo mkhonyovu. UMnuz Martin Sithole ushiye ngeledlule phezu kokuba ebengakaluphothuli uphenyo ngenkohlakalo ebeke umphakathi wasoThukela engcupheni yokungawatholi amanzi. NgoFebruwari uSithole neMeya okuyinkosi, uNtandoyenkosi Shabalala bavundulule inkohlakalo eshaqisayo lapho kuvele ukuthi kunamaloli omkhandlu amanzi "abefihlwe" ezindaweni zokukhanda izimoto ngenhloso yokuba kusetshenziswe osomathenda abebehlomulisa abasebenzi namakhansela athile. Lokhu kuholele ekutheni kube namaloli akhokhelwa imali enguR150 000 njalo ngenyanga abeqashwe kosomathenda ekubeni awomkhandlu ekhona, eduve ezindaweni okukhandwa kuzo izimoto. Kunezindawo okubalwa kuzo iBergville naseMangwaneni lapho okuvela khona ukuthi abengasafiki nhlobo amanzi ngenxa yenkohlakalo. Kuthiwa kuthe uma kuvalwa osomathenda, kwaqala inkinga lapho ingqalasizinda yamanzi, okungamapayipi abecekelwa khona phansi kwenziwa imizamo yokuthi kuvalwe ukuhamba kwamanzi. NgoLwesihlanu iMeya uShabalala ibonge igalelo likaSithole nokusebenza ngokuzikhandla ukulungisa uThukela. “Sibonga kakhulu konke okwenzele uThukela futhi sinethemba lokuthi njengoba usuthi uyohlala ekhaya kodwa imisebenzi yakho ngeke ishabalale. Siyafisa ukubonga indlela obambisane ngayo nobuholi boMkhandlu wasoThukela ukwenza ngcono impilo yabantu,” kuchaza uShabalala. Usihlalo wophiko lwamanzi oThukela, uMnuz Mthokozisi Khoza uthe yize uSithole enqume ukubashiya kodwa bakholwa wukuthi uphenyo obeluqhubeka ngeke luphazamiseke. “Siyethemba ukuthi uphenyo obeluqhubeka ngesikhathi sikaSithole, lwenkohlakalo yamanzi, aluzukuphazamiseka. Ngikusho lokhu ngoba sonke siyingxenye yokwenza lolu phenyo, ukuthi lube yimpumelelo ukuze bahlale obala bonke labo abathintekayo,” kusho uKhoza. Lo mkhandlu ungaphansi komlawuli owajutshwa wuMnyango wezokuBusa ngokuBambisana neziNdaba zoMdabu. USithole, ofike kulo mkhandlu ngo-2019 ubonge ukwesekwa akutholile ngaphansi kwezikhathi ezinzima eyibambe ishisa. Isikhala sikaSithole sizovalwa wuqweqwe kwezokuphathwa komasipala, uMnuz Mpumelelo Mnguni. 