 UMNDENI wowayengunozinti we-Orlando Pirates neBafana Bafana, uSenzo Meyiwa ukhihla esikaNandi ngemali abathi ngamakinati abayinikwe ngabahlanganise iqophamlando ngalo nozinti ongasekho emhlabeni. UMeyiwa wabulawa ngokudutshulwa ekubo kwentombi yakhe uKelly Khumalo eVosloorus, eKurhuleni ngo-2014. Kusanda kuvela isimemezelo esithi kuzokhonjiswa iqophamlando ngaye kwiNetflix,  kulindeleke ukuthi livele ngoLwesine oluzayo. Iqophamlando ngoMeyiwa libizwa ngeSenzo: Murder of a Soccer Star futhi kuthiwa kuningi okuzovela. Libophele uRobert Marawa nabanye abantu abadumile. Isolezwe ngeSonto lithole ngemithombo emibili ukuthi akukuhle phakathi kwezinhlangothi zombili, kubangwa imali. “Ngizwile ukuthi njengoba lizoqala iqophamlando kodwa umndeni uyakhala ngemali encane onikwe yona ngoba usola ukuthi yinkulu kakhulu imali ezokwenziwa ngalo mdlalo, bona bathole amakinati,’’ kusho umthombo olwazi kahle udaba. Umthombo wesibili oxoxe naleli phephandaba uthe impela sikhona isikhalo ngemali kodwa kukhona imizamo yokuthi kungalungiswa kanjani. Umthombo lona usondelene nawo wonke umsebenzi kodwa awugunyaziwe ukukhuluma nabezindaba. “Ngiyayazi indaba yesikhalo semali futhi okunye engike ngakuzwa wukuthi umama kaMeyiwa iyamcika indaba yokusetshenziswa kwegama lendodana yakhe kugaywe imali bebe bengatholi lutho bona. Indaba yokuxoxa nabezindaba ukhathele yiyona, akasayifuni ngoba ibuye ingamsizi ngalutho,’’ kusho umthombo. UMnuz Sifiso Meyiwa ongumfowabo kamufi, uthe abenelisekile neze ngemali abayitholile. “Sikhona isikhalo ngemali ngoba ukhona umuntu owafika wasayinisa wonke umuntu ekhaya kodwa uma ubheka imali akuhambi kahle. Abantu abafana noSomizi benza izigidi ngezinhlelo zethelevishini ezixoxa ngempilo yabo,’’ kusho uMeyiwa. Uthe ucela okuningi kukhulunywe wunina. Ethintwa unina, uNkk Ntombifuthi Meyiwa, akaphikanga ukuthi banesikhalo ngemali. Uthe akasakhulumi nabezindaba, sewaqoka umuntu. Lowo muntu naye ethintwa uvele waziqhathula wathi kukhona izivumelwano abangakazifezi. Omele iNetflix, uMnuz Adrian Mandy uthe akukho ukungaboni ngasolinye abakwaziyo ngendaba yemali. 