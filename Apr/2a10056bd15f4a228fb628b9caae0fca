BONISWA MOHALE ITHEKU lilahlekelwe wuR737 million emnothweni walo selokhu kuqale izikhukhula ezimoshe ingqalasizinda yamabhizinisi. ITHEKU lilahlekelwe wuR737 million emnothweni walo selokhu kuqale izikhukhula ezimoshe ingqalasizinda yamabhizinisi. Umonakalo owenzeke ezakhiweni zosomabhizinisi nasezinkampanini ezihlukene kuthiwa ungase ube kuma-billion njengoba kusabalwa. IMeya yeTheku, uMnuz Mxolisi Kaunda, iveze ukuthi angaphezu kuka-1 000 amabhizinisi aseThekwini amoshwe yizikhukhula, amanye asemkhakheni wezokukhiqiza, aphakela izitolo nadayisela abantu nohulumeni. Umkhakha omosheke kakhulu ngowozokukhiqiza onomonakalo obalelwa kuR431 million, owezolimo onomonakalo obalelwa kuR12.6 million, owokwakha R18 million, owozokudayisa R46 million nowozokugcinwa nokuhanjiswa kwemikhiqizo nempahla olunganiselwa kuR33 million. Osomabhizinisi abancane nabo banomonakalo obalelwa kuR20 million. Emhlanganweni kaMasipala weTheku obungoLwesihlanu ubanjwe kusetshenziswa ubuchwepheshe besimanje (Webinar), uDkt Ajiv Maharaj osophikweni olucwaninga ezomnotho kulo masipala, uthe kuzothatha izinyanga ezintathu ukuthi umnotho weTheku ululame. Uthe selokhu kuqale izikhukhula, iTheku lilahlekelwa wuR28 million ngosuku ngenxa yokuthi izimboni azisebenzi ngokugcwele. Ubalule ukuthi izikhukhula zizoba nomthelela ekuncipheni kwemali ewuR513.2 million eqoqwa wumasipala ngama-rates kumabhizinisi. Lezi zikhukhula kuthiwe yizona ezimoshe kakhulu njengoba zilahlekisele umnotho weTheku ngoR737 million. Izikhukhula zango-2019, zona zalahlekisela umnotho ngoR440 million kanti ezango-2017, zawulahlekisela ngoR172 million. IDurban Chamber of Commerce and Industry ithe ifuna uhulumeni eze nohlelo olucacile lokuthi uzowugwema kanjani umonakalo odalwa yizikhukhula ngoba sezenzeka njalo. Ithe osomabhizinisi bazimisele ukusebenzisana nohulumeni ukuza nezisombululo zokunciphisa umonakalo odalwa yizikhukhula. Khonamanjalo: Abahwebi basemgwaqweni bacele ukuthi uhulumeni ababhekelele nabo. UMnuz Sbu Mjwara osedayise izithelo nezitshalo iminyaka ewu-13 emigwaqweni yeTheku, uveze ukuthi balahlekelwe yisitoko sabo ngenxa yezikhukhula kanti kunzima ukuvuka njengoba bephila ngemali abasuke beyenze ngokudayisa. “Siyezwa uhulumeni ekhuluma ngamabhizinisi amancane namakhulu kodwa asizwa lutho ngabahwebi basemgwaqweni. Siyacela nathi asilekelele ngoba silahlekelwe. Impahla yethu besiyigcina ezindaweni ezimbili; ku-Victoria naku-Commercial. Zombili lezi zindawo zimoshekile ngenxa yezikhukhula, sicela usizo,” kusho uMjwara. 