ABEZIMO eziphuthumayo babizelwe kuM7 ngasemgwaqweni uBellville eThekwini emva kwengozi enyantisa igazi. Kutholwe imoto eyodwa kwezintathu ezishayisene ivithike yaphela. Ngesikhathi kuhlolwa isimo, kutholakale abesilisa ababili sebeshonile. “Kulimale kabi abanye ababili abathole usizo lokuqala endaweni yesehlo  ngaphambi kokuphuthunyiswa esibhedlela,” kusho abe-Emer-G-Med. Kwesinye isigameko, usesimweni esibucayi umshayeli weloli ohlaselwe ngabantu abebecashe ehlathini kuM13 eManors eThekwini. Kuthiwa ngoLwesibili ngo-18:56 umshayeli weloli upake eceleni komgwaqo ngemuva kokuzwa okungahambi kahle elolini. "Lo mshayeli uhlaselwe ngabantu abangaziwa abaqhamuke esikhotheni ngesikhathi ehlola iloli lakhe. Ushayiswe yimoto ngesikhathi ehlaselwa yilaba bantu,“ kusho uShawn Herbst okhulumela ebeNetcare 911. Abasolwa baqhubekile nokumshaya eselele phansi equlekile. Kuthiwa abasolwa babaleke babuyela esikhotheni sebebona izimoto zima. Abezimo eziphuthumayo bahlenge umlisa olimele bamfaka umshini ozomsiza ukuphefumula ngaphambi kokumhambisa esibhedlela. 