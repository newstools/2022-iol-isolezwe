UPHIKO olubhekele izinhlekelele KwaZulu-Natal selukhiphe inombolo umphakathi ongayishayela uma udinga usizo njengoba kulesi sifundazwe kusakhucululwa emuva kokuhlasela kwezikhukhula. Abadinga usizo lokutakula nokuxazululelwa izinkinga ezidalwe yizikhukhula bangashayela ku-0800 000 953 noma 0800 000 954. Le nombolo ihlale ivuliwe ubusuku nemini. UMnyango wezokuBusa ngokuBambisana nobuHoli boMdabu KwaZulu-Natal, uthe kusaqhutshekwa nokubheka abantu abangu-63 abasadukile. Isibalo sabantu abashone ngenxa yezikhukhula kulesi sifundazwe sesenyukele ku 443. Kulesi sibalo abahlala kuMasipala weTheku abashonile bangu-399, abahlala kwiLembe bangu-30, abaseKing Cetshwayo bahlanu, abasoGwini bayisikhombisa, eMzinyathi babili. 