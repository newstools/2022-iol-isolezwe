Kuthiwa uNksz Ncamisile Khuzwayo waseThandanani, eVerulam, udutshulwe ngabalisa ababili abangaziwa okusolwa ukuthi bebezobamba inkunzi, emzini wowesifazane ajwayelene naye. Ngokusho kwelungu lomndeni elicele ukungadalulwa, uNksz Khuzwayo, oke wahlala isikhathi eside kulo muzi abulawelwe kuwo, ubemenyiwe kuwo. Lithi bekukade kosiwa inyama kulo muzi, bambiza umufi ukuthi afike kuzodliwa inyama nezingane zakhe. “Kuthiwa kuthe kusemnandi kanjalo, kwangena abesilisa ababili ebebehlome ngezibhamu, bayalela bonke ebebesendlini ukuthi balethe amafoni abo maqede balale phansi ngezisu. Kuthiwa kuthe kusenjalo, kwezwakala kuqhuma inhlamvu kanti sebedubula umufi,” kusho ilungu lomndeni. Ilungu lomndeni lithi bashaya bachitha namafoni ebebewathathe kulabo abebesendlini. Kuthiwa babaleke ngemoto yohlobo lweBMW, ebipakwe emgwaqweni. Owomndeni uthi umufi udutshulwe phambi kwezingane zakhe ezimbili, eneminyaka emithathu nenye eneyisishiyagalombili. Isigameko sishiye umndeni ushaqekile futhi unosizi njengoba umufi ebulawe phambi kwezingane zakhe. “Kubuhlungu ukuthi abulawe kabuhlungu kangaka phambi kwezingane zakhe,” kusho owomndeni. Okhulumela amaphoyisa KwaZulu-Natal, uConstable Thenjiswa Ngcobo, uthe kuvulwe icala lokubulala nelokubamba inkunzi esiteshini samaphoyisa eVerulam. “Lokhu kwenzeka ngemva kokuthi abalisa ababili ebebehlome ngezibhamu bedubule babulala owesifazane, kuthi kungemva kokuba ephakamise ikhanda wababuka ngesikhathi bebayalele ukuthi balale phansi ngesisu. Kulesi sigameko sokubulala kuthathwe namafoni alabo abebesendlini,” kuchaza uConstable Ngcobo. 