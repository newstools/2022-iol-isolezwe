  UMASIPALA iNdwedwe ulinqobe enkantolo olokushaqwa kwezimoto zawo eziyisithupha, ekupheleni kwenyanga edlule. Izimoto eziyisithupha ezisetshenziswa yizinhlaka ezehlukene zikamasipala zashaqwa yinkampani, iPalisase Concrete Products cc eyayenze umsebenzi wokubiya inkundla yezemidlalo ku-ward 4 eChibini. Inkampani yathuma isikhonzi senkantolo ukuba siyoshaqa izimoto ukuze izidayise ithole imali yayo eyikweletwayo. Ngesikhathi iNkantolo yesiFunda eThekwini, yethula isinqumo ngoLwesihlanu, iveze ukuthi inkampani kufanele ibuyisele izimoto zikamasipala ngokuphazima kweso. Iqhube yathi lokhu kufanele kwenzeke ngoba ayikho inkontileka yokusebenzi eyacikicwa phakathi kukamasipala nenkampani. Yathi le mpi eyibhekise kumasipala, isendaweni engafanele. IMeya kaMasipala waseNdwedwe, uMnuz Sam Mfeka, ithe isinqumo senkantolo sibajabulise kakhulu. “Sasivele sikuvezile ukuthi thina siwumasipala ayikho into esihlanganisa nenkampani. Lolu hlobo lokuhlasela, lwaluvele kubhekiswe endaweni engafanele,” kusho uMfeka. Uthe yize kuhudulele igama likamasipala phansi ukushaqwa kwezimoto kodwa bayabonga ukuthi inkantolo ikwazile ukuthi iligeze igama lawo ngokuthi ibakhiphe phambili. Uveze ukuthi ngoLwesihlanu bazilandile izimoto futhi bazithole zisasesimeni esihle, zikulungele ukuqhubeka nomsebenzi kamasipala. Ngesikhathi Isolezwe libika ngodaba ekuqaleni kwenyanga, uMfeka waveza ukuthi umasipala wawunenkontileka nenkampani iKhoza Trading, odabeni lokwakhiwa kwenkundla. Wathi iKhoza Trading eyathi uma isiqedile ukuyakha inkundla yabe isidlulisela umsebenzi wokuyibiya kwiPalisase Concrete Products cc. Wathi ngokomthetho iPalisase Concrete Products cc, kufanele ilwe neKhoza Trading, ngokungakhokhelwa emva komsebenzi wokubiya inkundla. Wathi umasipala wayinika iKhoza Trading yonke imali yomsebenzi wokwakhiwa kwenkundla. 