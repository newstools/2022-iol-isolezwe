UNGQONGQOSHE wamaPhoyisa kuleli, uMnuz Bheki Cele, usememezele ukuthi sehlile isibalo sabantu ababulawe yizikhukhula ezahlasela iKwaZulu-Natal. Imibiko ibiveza ukuthi bangu-448 abashonile ngenxa yezikhukhula kodwa ukuhlonzwa kwezidumbu kwehlise lesi sibalo kwasibeka ku-435. Lokhu, ngokusho kwakhe, kwenziwa ukuthi ezinye izidumbu zitholakale zinamanxeba okudutshulwa kanti ezinye zikhombisa ukuthi abanye bazifela. "Imibiko yabahlola izidumbu iveza ukuthi zine izidumbu ezinamanxeba okudutshulwa, ezintathu ngezasePinetown kanti esisodwa esaseSydenham. Ezinye izidumbu ezingu-9 zihlolwe kwatholakala ukuthi abantu bazifela,â€œ kusho uCele. Kwesinye isigameko kutholakale isidumbu sowesifazane osebenza ezindlini eDurban North. Lo wesimame wawelwa wudonga lwendlu ahlala kuyo kulo muzi asebenza kuwo ngesikhathi kunemvula enamandla ehambisana nezikhukhula. Isidumbu salo wesifazane sitholwe yithimba labatakuli ngemuva kokuvaleleka izinsuku eziyisishiyagalombili. Leli thimba libizwe ngabeGift of the Givers becela ogandaganda abazolekelela ukususa imfucuza yendlu abehlala kuyo.