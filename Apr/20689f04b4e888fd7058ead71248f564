SIKHULU isililo eNdlunkulu kaZulu kudlula emhlabeni uMntwana, uThembi Zulu Ndlovu, okuthiwa ubexinwe wukugula. Izindaba zokudlula kwakhe emhlabeni zizwakale izolo ebusuku. UMntwana uMbonisi ukuqinisekisile ukuphangalala koMntwana uThembi wathi kumenele esesibhedlela. “Impela kuyiqiniso ukuthi akasekho udadewethu emhlabeni. Ubengeniswe esibhedlela ekuseni izolo njengoba sesizwa ukuthi usedlulile. Silahlekelwe kakhulu ngoMntwana, futhi nguyena obengudadewabo ngqo kaBhejane (Isilo uZwelithini). Ngithi isizwe siphephise naso ngokulahlekelwa wuMtwana uThembi,” kusho uMntwana uMbonisi. Kuthiwa uMntwana uThembi ubephuthunyiswe esibhedlela ekuseni izolo kwamanela ntambama khona izolo. Uzokhumbuleka njengomunye wabantwana baseNdlunkulu abaphumele obala ngokungahambisani nokuthi Isilo uMisuzulu kube nguyena oyiSilo samaZulu. Emva kokugoba kophonda ngenxa yesinqumo senkantolo esiqinisekise ukuthi Isilo uMisuzulu, uyena okumele abe sesihlalweni, uMntwana uThembi umangaze abaningi ebonakala eseka Isilo uMisuzulu. Lokhu kugqame ngeledlule ngesikhathi etheleka emcimbini lapho Isilo uMisuzulu kaZwelithini, ebembesa uNdlunkulu uNtokozo kaMayisela. Isenzo sakhe sijabulise abaningi ngoba ubesegqame njengomuntu ongahambisani neSilo uMisuzulu. UMntwana uThembi ushona nje, selumenyezelwe usuku lokugcotshwa kweSilo uMisuzulu okunguMeyi 28 nonyaka. 