IPHINI likaMengameli wezwe, uMnuz David Mabuza, lithi ngeke abantu baphoqwe ukugomela iCovid-19, kodwa bazoqhubeka nokubancenga ukuthi bagome. UMabuza obephendula imibuzo ePhalamende, uthe uhulumeni ngeke aphoqe muntu ukuthi agomele leli gciwane. “Ngeke siphoqe abantu ukuthi bagomele leli gciwane. Sizoqhubeka nokubacela ukuthi bagome kodwa akukho lapho sizobaphoqa khona ukuthi bagome.” Uthe njengoba sebekwazi ukuvula izinto eziningi ezweni, yingoba abantu bayaqhubeka nokugoma. Unxuse abaholi ukuthi baqhubeke nokushumayela ivangeli lokugoma. UMabuza uthe uxhumane nabaholi bezenkolo nabomdabu mayelana neziphakamiso zokuthi kuvulwe izwe. “Abamabandla bebefuna ukuthi sixegise imigomo ethinta ukungagqokwa kwezifonyo yizingane kosontosikole. Bakhale ngokuthi abahambisani nokuthi kumele kuvezwe isitifiketi sokuthi umuntu ugomile uma bezogcwalisa amakholwa endaweni evalelekile njengasesontweni. Abaholi bomdabu bavumelana nazo zonke iziphakamiso zokuthi kumele kube nalezi zitifiketi zokuthi umuntu ugomile uma indawo izogcwala.” Uthe izinkampani kumele ziqhubeke nokunxusa abasebenzi ukuthi bagome. “Kumele kube nemigomo ezogqugquzela abasebenzi ukuthi bagomele leli gciwane. Izifonyo uma ungaphakathi ebhilidini zisazodingeka kanjalo nokuqhelelana ngemitha, yimigomo esazoba khona.” Odabeni oluthinta i-Eskom, uthe sebezogcina ukweseka le nkampani ngemali ngoba kumele ibe nendlela yokuqoqa imali.Uthe uyaqhubeka umsebenzi wokuthi kube nogesi owanele ukuze kuphele ukucishwa kwawo ngenhloso yokuwonga. Uthe bazoqhubeka nokweseka ababengamasosha oMkhonto weSizwe, kanjalo nezingane zabo ukuze ziphile. “Kumele baxhaswe ngezindlu, imali yokufunda abanye ngezidingo zezempilo. Yinto okumele siyenze ukuze izingane zababengamasosha zifunde.” 