KUBOSHWE umfowabo kamakoti ngecala lokubulawa ngesihluku kwabaganene, izidumbu zabo okuthiwa zatholwa zigwaziwe, zaklinywa zashuthekwa izindwangu emlonyeni, esigamekweni esenzeka endaweni yaseSishwili, Ondini, ngoFebhuwari. ULucky Mbatha (47) nonkosikazi wakhe, uLindiwe Mbatha (45), izidumbu zabo zatholwa zivalelwe emzini wabo ziboshwe izandla, seziqala ukonakala. Kuthiwa kuboshwe umfowabo omncane kaNkk Mbatha, uMnuz Peter Mndaweni (35), obevele eNkantolo yeMantshi yaseMahlabathini ngoMsombuluko, icala lahlehliselwa uLwesibili oluzayo. Ngokulandisa kwesihlobo ohlangothini lukaMbatha, esingathandanga ukudalulwa, umsolwa watholakala nezimpahla zabafi okukhona kuzo nomsakazo, okusolakala ukuthi wathathwa ngesikhathi behlaselwa. Kuthiwa izimpahla zilandwe endlini yakhe eGoli. “Kuthiwa ubeboshelwe elinye icala alenze nabangani bakhe eNewcastle, lokuzama ukubulala nokugqekeza. Kutholakale ukuthi umgilwa ubeboshwe ngezintambo ezifanayo nalezo okwakuboshwe ngazo abakwaMbatha. “Amaphoyisa alanda ezinye izimpahla endlini yakhe eseGoli okuyizo ezigcine zimumatanisa necala lokufa kukamfowethu nenkosikazi yakhe,” kusho leli lungu. Yize lesi sihlobo sisho kanje kodwa umndeni wasohlangothini lukaNkk Mbatha, uthe akukho okwaziyo okuqhubekayo ekutheni ukhona oseboshiwe kuleli cala. UMnuz Fana Mndaweni, umfowabo kaNkk Mbatha, uthe okwamanje basazama ukubhekana nesimo sokubulawa kukadadewabo nosibali wabo, akukho abakwaziyo. “Akukho engingakusho nesikwaziyo ngokuthi kukhona oseboshiwe, sisalindele ukuzwa ngamaphoyisa. Okwamanje sisabhekene nokwethuka, sizama ukuphola ebuhlungwini esabuzwa, besingakezwa ngokuqhubekayo,” kusho uMndaweni. Okhulumela amaphoyisa KwaZulu-Natal, uLieutenant Colonel Nqobile Gwala, ukuqinisekisile ukuthi ukhona umsolwa owaboshwa emasontweni amabili edlule. “Umsolwa oneminyaka engu-35 uboshwe ngamaphoyisa ngo-Ephreli 5, wavela eNkantolo yeMantshi yaseMahlabathini. Uphinde wavela ngoMsombuluko kanti uzoqhubeka nokuba sesitokisini aze avele enkantolo efanayo ngoLwesibili lwesonto elizayo,” kusho uLieutenant Colonel Gwala. 