UNOBHALA Jikelele weSACP, uDkt Blade Nzimande, uthi namanje basamile kwelithi akukho muntu okufanele anikwe ushwele uma engalikhulumi iqiniso. Ubekhuluma kanje izolo eThomas Nkobi Memorial Park, eBoksburg, ngesikhathi kwenziwa inkonzo yesikhumbuzo sikaChris Hani. UHani wadutshulwa, wabulawa ngaphandle komuzi wakhe ngo-Ephreli 10, 1993. UNzimande uthe yize abantu abaningi bethi banonya kodwa basamile kwelithi akukho shwele okufanele unikezwe umbulali, uJanusz Waluś, ongakhombisi nakancane ukuzisola. “Ngemva kweminyaka ewu-29, usakhombisa ukungazisoli ngoba namanje akakafuni ukuveza iqiniso eliphelele mayelana nesigameko sokubulala unobhala Jikelele wethu,” kubeka uDkt Nzimande. Uqhube wathi uWaluś uma ethi uyazisola ngakwenza ngoba usehlangane kaningi nomndeni kaHani futhi usethamele kakhulu amakilasi akhuluma ngokuzisola, kodwa engakhulumi iqiniso ngeke axolelwe. “Thina akukhona lokho esikufunayo. Thina sifuna iqiniso. UWaluś uma nje engaphendula imibuzo esinayo ngokubulala uHani, angaphuma ngisho kusasa ejele,” kusho uNzimande. Uthe lokho kudala ukuthi babe nomuzwa wokuthi yize isimo sabaphoqa ukuthi baqhubekele phambili nempilo kodwa bahlale bekhumbula ukuthi isilonda esavuleka ngokubulawa kwakhe, namanje sisabhibha. “Umndeni wakwaHani, iSACP nabantu baseNingizimu Afrika abakaze bakuthole ukuphumula. Esikufunayo yiqiniso. Yilo kuphela, eliyokwazi ukuthi lisithobe amanxeba.” UNkosikazi kaHani, uNkk Limpho Hani, uthe umyeni wakhe wayewusebenzela ngokuzimisela umzabalazo, elwela ukuthi abantu abamnyama baphathwe ngendlela enesithunzi. Ephawula ngokufa komyeni wakhe, uthe uhlale ezwa kuthiwa ukuhamba kwesikhathi kuyasipholisa isilonda sokushiywa othandiweyo kodwa emndenini wakhe, ukuhamba kwesikhathi yinye into okubafundise yona, ukukwazi ukuphila nobuhlungu.  