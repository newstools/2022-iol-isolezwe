IZINKINGA zemali ezikhungethe i-ANC, zigcine zibambezela ukuhlangana  kwengqungquthela yophiko lwayo lwentsha, i-ANCYL ephinde yahlehla isinqunyiwe inyanga. Ingqungquthela kaVukayibambe bekufanele ibe ngoMashi osanda kuphela kodwa yabhuntsha, yabekelwa uJuni nonyaka. Isolezwe ngeSonto lithole ukuthi i-ANC kufanele ixhase ngemali uphiko lwayo lwentsha kodwa yehluleka ngenxa yezinkinga esabhekene nazo. Okhulumela uphiko lwesikhashana olulungiselela ingqungquthela, uNksz Sizophila Mkhize, uthe sebezamile ukuqhubeka namalungiselelo kodwa inkinga yemali iyahlupha. “Ikhona inkinga yemali njengoba sazi ukuthi i-ANC isenezinselelo kodwa senza konke okusemandleni ukuthi sithole imali ngezinye izindlela ngokwethu. Sekuzamekile khona ngoba izifunda zaseLimpopo sezihlalile zonke, KwaZulu-Natal kuzohlala iHarry Gwala maduze nje futhi izobe iyisifunda sesibli ukuhlala,’’ kuchaza uNksz Mkhize. Isigungu esiphezulu se-ANC kade sinomhlangano waso lapho okwenekwe khona izinkinga ezivimba ukuhlala kwengqungquthela. I-ANC ikhiphe isitatimende isho ukuthi uphiko lwentsha luzoya engqungqutheleni ngoJuni. UNksz Mkhize uveze nokuthi sebengaphansi kwenkulu ingcindezi ukuthi bahlanganise ingqungquthela ngoba amalungu abo asephelelwe wukubekezela. “Siyaqonda ukuthi lokhu kudalwa wukuthi sekunesikhathi i-ANCYL yagcina ukuba nobuholi obukhethwe ngamalungu ayo. Sizimisele ngokuthi uma ibuya i-ANCYL iqophe umlando yedlule leyo eyaholwa wuJulius Malema,’’ kusho uNksz Mkhize. Uthe kulokhu into okufanele bayibhasobhe wukusethenziswa ngabantu abadala kuKhongolose, befeze izinhloso zabo. Uthe ekuqaleni bebethi bayakhuluma abaholi bentsha babizelwe eceleni bakhuzwe, bese benqindeka amandla.I-ANCYL igcine ukukhetha ngo-2015 engqungqutheleni eyayiseGallagher Estate eGauteng lapho okwakhethwa khona uMnuz Collen Maile kwesikamengameli. Lolu phiko lunomlando omuhle wokukhiqiza abaholi abanohlonzo kuKhongolose. Ibanjezelwe yimali eyobuholi abanohlonzo kuKhongolose. 