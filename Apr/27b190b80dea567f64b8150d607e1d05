ISIQUMAMA sakuleli esihlonishwayo, uMnuz Patrice Motsepe, siphosele abanye osomabhizinisi inselelo ngesikhathi sinikela ngoR30 million, ukusiza abantu baKwaZulu-Natal abakhahlanyezwe yizikhukhula. UMotsepe ubeyingxenye yobuholi bukahulumeni obebujikeleza ezindaweni ezahlukene ngasePinetown, ukuhlola umonakala odalwe wuzamcolo wemvula. Uthe basebenzise iMotsepe Foundation, ukunikela ukuthi kusizwe abakhahlanyezwe yizimvula ukuze basheshe bathole usizo. “Ukuhambisa kahle uhlelo lokuthi abantu basizakale, kunekomiti eselikhona elingaphansi kweSilo uMisuzulu, elizolekelela ukuthi abantu basizakale. Isimo esibhekene nabantu baKwaZulu-Natal, siyaphuthuma kumele balekelelwe ngokushesha. SiyiMotsepe Foundation sinikela ngoR30 million ukuthi abantu basizakale ngokushesha,” kusho uMotsepe. UMotsepe ubephelezelwa yinkosikazi yakhe uDkt Precious Moloi-Motsepe, naye ozibophezele ekulekeleleni abantu baKwaZulu-Natal, abasale dengwane ngenxa yezikhukhula. ISilo uMisuzulu sibonge kakhulu kuMnuz Patrice Motsepe ngomnikelo awenzele isizwe. Sithe uMotsepe uhlala elekelela ezintweni eziningi ezikhungethe isizwe. Selokhu aqala ukuba nobudlelwane nesifundazwe kusekhona iSilo uZwelithini, esesakhothama. Sinxusa nabanye osomabhizinisi ukuthi benze njengaye ngoba ngeke akwazi ukusiza bonke abantu eyedwa. 