IMantshi uBramdhaw inqume ukuthi uTeffo akhokhe ibheyili kaR10 000 ngoba ithi ikholwa wukuthi uyasidinga isikhathi sokudingida kabanzi nabammeli bakhe ngecala kodwa yathi sekukabili ekhishelwa izincwadi ezigunyaza ukuboshwa kwakhe ngenxa yokungafiki enkantolo. Icala lakhe lihlehliselwe uMeyi 27, 2022. Kube wubuwaqawaqa ukulalelwa kodaba lwakhe namuhla  kudingidwa udaba lwebheyili. Ummeli wakhe u-Advocate Tshepo Thabane, uveze ukuthi wahluleka ukufika enkantolo izikhawu ezimbili ngoba exinwe yiCovid-19. “Umsolwa wabikela ummeli wakhe ukuthi uxinwe yiCovid-19 yingakho engezukufika enkantolo, futhi bayibikela inkantolo,” kusho yena. Uqhubeke wathi ngosuku olwandulela usuku lwangoFebhuwari  10,  bathola umqhafazo ovela ephoyiseni eliphenyayo ukuthi akangayi enkantolo eHillbrow kodwa icala lakhe selidluliselwe enkantolo yesiFunda, eGoli. “Wafika enkantolo eGoli wathola ukuthi icala lakhe alidluliselwanga kule nkantolo futhi abazi lutho ngodaba lwakhe,” kuqhubeka uThobane. Ekhuluma nabezindaba ngemuva kokuqulwa kwale cala, uTeffo uthi ngemuva kokuphoxeka phambi komhlaba, uzovuka futhi uthi akumkhathazi nakancane. Wathi usazokhuluma nommeli wakhe, amyalele ngokuthi akhulume kanjani nabezindaba. Ummeli wakhe uthe ikilayenti lakhe likhathele, uliyalele ukuthi liye ekhaya liyogeza ngoba isintu sisho njalo, bese liyaphumula. UTefoo uzobe esekuhlelela kahle ukukhuluma nabezindaba.