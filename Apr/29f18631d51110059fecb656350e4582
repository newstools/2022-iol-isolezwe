  UYABUYA umbukiso omkhulu wezokuvakasha, i-Africa’s Travel Indaba, emuva kokunyamalala iminyaka emibili ngenxa yokuhlasela kweCovid-19. Izolo, iSA Tourism yethule ngokumsethethweni i-Africa’s Travel Indaba, phambilini beyibizwa ngokuthi yiTourism Indaba, emcimbini obusehhotela iHilton Inn, eMhlanga. Isikhulu esiphezulu esibambile kwiSA Tourism uMnuz Themba Khumalo, sithe i-Africa’s Travel Indaba izoba ngoMeyi 2- 5, 2022 eNkosi Albert Luthuli International Convention Centre (ICC), eThekwini. UKhumalo uthe ubalulekile umbukiso ngoba uzovuselela umkhakha wezokuvakasha othikamezeke ngemva kokuqubuka kweCovid-19. “Ngesikhathi izwe livalwe thaqa, sibonile ukuthi kubalulekile ukuba nomkhakha wezokuvakasha oqinile ezweni. Sigqugquzele abantu ukuthi babe yizivakashi ezweni labo. Sifuna abantu babone ukuthi izwe likulungele ukwamukela izivakashi,” kuchaza uKhumalo. Uqhube wathi abazohambela ingqungquthela, i-Africa’s Travel Indaba kufanele babe nezitifiketi ezifakazela ukuthi bayigomelile iCovid-19, uma bengenazo kufanele babe nePCR Test yamahora awu-72 ekhombisa ukuthi abanayo iCovid-19, noma uzohlolwa uthole imiphumela emuva kwamaminithi awu-15. Uthe zizobe zikhona nezindawo zokugoma e-ICC ngesikhathi sombukis. UNkk Winile Mntungwa, oyiPhini leNhloko yeDurban Tourism, uthe umbukiso usemqoka eThekwini, ngoba ungenisa imali emnothweni wedolobha. Udalule ukuthi ngesikhathi ugcina ngo-2019 wawungenise uR128 million kanti namanje balindele ukuthi ufake enye imali. UNkk Amanda Coetzee Nhlapho, oyi-Chief Convention Bureau eSA Tourism, uthe baningi abantu abafuna ukuthenga imikhiqizo yaseNingizimu Afrika, asebebhalisile ngakho konke ubheke ukuthi konke kuhambe kahle. 