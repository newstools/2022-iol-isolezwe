UNGQONGQOSHE wezokuThuthukiswa koMphakathi KwaZulu-Natal, uNkk Nonhlanhla Khoza, usejube ithimba eliyisipesheli elizophenya ukuthi beqa kanjani abafana ababili esikhungweni esigcina abangenakhaya, abamuke bebhukuda olwandle eThekwini ngeledlule. UNkk Khoza uveze ukuthi ihhovisi lakhe lithole ukuthi ngoLwesine oludlule izingane ezinhlanu zeqa esikhungweni, iThemba Child and Youth Care Centre, zayobhukuda ePalm beach. Ngeshwa ezimbili, okuwoThabo Nondaba (17) noLungelo Goba (16), zamuka zatholwa sezishonile. IThemba yisikhungo esigcina izingane zabafana nezamantombazane esiseMargate eduze nolwandle. Kuthiwa emuva kokumuka kukaThabo noLungelo, ozakwabo abathathu ababeqe nabo babuyela ekhaya lezingane bayokwazisa umuntu obaqaphayo ngokwenzekile. Umuntu oqapha izingane waphuthuma olwandle, wabikela amaphoyisa namathimba ezinhlambi. Izinhlambi zangena olwandle zathungatha abafana, zathola isidumbu sikaThabo ngo-Ephreli 15, kwathi esikaLungelo satholwa ngakusasa. “Siphatheke kabi ngokudlula kwabafana abancane kanjena. Sifuna kuphenyisiswe ngokwenzeka ngosuku okwamuka ngalo lezi zingane. Sifuna ithimba liphenye nokuthi zeqa kanjani ngaphandle kokubonwa ngabantu abaziqaphayo. Sazi ukuthi lezi zingane ziphuma ekhaya lazo uma ziya esikoleni ngakho sifuna ukwazi ukuthi kwenzekani ngalolu suku,” kusho uNkk Khoza esitatimendeni. Uthe izikhungo ezigcina izingane kufanele ziphephe. Uthe bafuna ibhodi laseThemba libanike umbiko ogcwele ngokwenziwayo ukuqinisekisa ukuthi izingane ziphephile ngoba kabalindele ukuthi kube nezingane ezeqayo ezikhungweni ezizigcinayo. Kujutshwe ithimba losonhlalakahle elizoluleka ngokwengqondo bonke abahlala kulesi sikhungo. 