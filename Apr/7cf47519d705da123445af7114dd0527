UMENGAMELI wezwe uMnuz Cyril Ramaphosa, uzokwethula ubufakazi phambi kweKhomishini yamaLungelo aBantu, iSouth African Human Rights Commision (SAHRC) namhlanje. UMENGAMELI wezwe uMnuz Cyril Ramaphosa, uzokwethula ubufakazi phambi kweKhomishini yamaLungelo aBantu, iSouth African Human Rights Commision (SAHRC). Ikhomishini iphenya kabanzi ngezibhelu zangoJulayi nyakenye ezashiya umonakalo KwaZulu-Natal naseGoli. Esitatimendeni esikhishwe yihhovisi likaRamaphosa kuthiwe: “Ikhomishini iveze ukuthi umengameli uzovela ngaphambi kwezikhulu zayo, azokwethula ubufakazi obumayelana nelakhe iqhaza njengenhloko yezwe.” Siqhube sathi ikhomishini yasungula izigcawu zophenyo njengoba inegunya ngokomthethosisekelo. Inhloso yophenyo ukuthola  imbangela yezibhelu nomonakalo ezawudala empilweni yabantu. Isigcawu sanamuhla sizoba ehhotela iRadisson Blu eSandton ngo-09 ekuseni. Njengenjwayelo, isigcawu sizosakazwa bukhoma kwiYouTube wekhomishini nakuwo wonke amakhasi ePresidencyZA ,ezinkundleni zokuxhumana. Le khomishini iqale izigcawu zayo eziphenya kabanzi ngezibhelu zangoJulayi nyakenye ngoNovemba. Izigcawu zokuqala ezathatha amasonto amathathu zaqala KwaZulu-Natal. NgoFebruwari, ikhomishini idlulele eGoli, lapho zihlale khona amasonto amabili. Kulezi zigcawu kubonakale amalungu omphakathi, izisulu, imindeni yazo, inhlaka zikahulumeni, ezamabhizinisi nezinhlangano zomphakathi zibamba iqhaza kulezi zigcawu. Izibhelu zashiya kukhalwa ngomonakalo obalelwa ngaphezulu kukaR50 billion kanti bangaphezulu kuka-300 abantu abafa kuzo ngezindlela ezahlukene. 