 ISENKINGENI iMeya yasoKhahlamba ebhekene nezinsolo zokusebenzisa imali kamasipala emshadweni wayo okuthiwa uthathe izinsuku ezintathu. UMnuz Vikizitha Mlotshwa we-Apemo, osinde ekhishwa ngevoti lokungabuthembeki ubuholi bakhe emasontweni adlule, kuthiwa ubhubhudle uR1,4 million wasophikweni lwamaphoyisa omgwaqo okusolwa ukuthi yiyo esetshenziswe eshadelwa. Umshado ubungoJanuwari futhi ubungundabuzekwayo njengoba kunandise osaziwayo abahlukene. Phakathi kwabo kubalwa nomrepha, uBig Zulu. Lezi zinsolo zidalulwe yiDemocratic Alliance efuna izimpendulo kuMlotshwa. Kuvela nezinsolo zokuthi uMlotshwa usabise osomabhizinisi abasebenza kumasipala ngoba efuna bamxhase ngemali yomshado. Ethintwa uMnuz Michael Buthelezi oyikhansela leDA kuMasipala wasoKhahlamba, uthe  izinsolo zenkohlakalo kuMlotshwa ziholele ekutheni kube nohlelo lokuthi asuswe kwesobumeya ngenxa yesenzo sakhe sokungathembeki. "Okwamanje sisalinde imiphumela yasenkantolo njengoba kunamakhansela axoshwa, obekumele senze nawo umhlangano wokukhipha uMlotshwa. Asizimisele neze ukuluyekela lolu daba," kusho uButhelezi. Umthombo weSolezwe ngeSonto uthe kuningi okungagculisi okwenziwa yimeya yomkhandlu, isenzo sayo siholela ekutheni abasebenzi bakamasipala bangahlaliseki kahle. "Sinzima isimo kithina basebenzi. Akulula nokubuza into eyenzeka ngaphakathi oyibonayo ukuthi ayilunganga ngoba wusaba ukulahlekelwa wumsebenzi," kubeka umthombo. Isolezwe ngeSonto lixhumane nomsebenzi oqashisa nge-sports complex lathola ukuthi kubiza uR25 000 ukiyiqasha usuku lonke. Ethintwa uMlotshwa, uthe iDA iyagxambukela futhi idlala ipolitiki. "Ihlezi yenziwa imicimbi kule ndawo futhi akusibona bonke abaqasha le ndawo abakhokhiswayo njengoba nami ngingakhokhanga mali ngesikhathi ngenze umcimbi. Kumele abantu abakuthintile bakutshele nomgomo kamasipala wokusetshenziswa kwehholo nayo yonke i-sport complex,â€œ  kusho imeya. Iqhuba ithe imingcwabo nemishado ihlezi iba khona kule ndawo futhi abakhokhiswa nhlobo abantu abasuke behlela lolu hlobo lwemicimbi khona," kusho uMlotshwa. Uthe imicimbi okungenwa kuyo ngemali yiyo ekhishelwa imali yokuqasha ihholo ne-sport complex. 