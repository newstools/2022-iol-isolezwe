IJACOB G Zuma Foundation yenze isicelo sokuthi abantu baseNingizimu Afrika bakhulekele ukuthi athole ukululama okusheshayo uMnuz Jacob Zuma. IJACOB G Zuma Foundation yenze isicelo sokuthi abantu baseNingizimu Afrika bakhulekele ukuthi athole ukululama okusheshayo uMnuz Jacob Zuma. Le nhlangano ikhiphe isitatimende ngoLwesibili, imfisela usuku lokuzalwa oluhle uZuma, njengoba ehlanganisa iminyaka ewu-80. UZuma wazalwa ngomhla ka-12 Ephreli, 1942. Le nhlangano ithe inethemba lokuthi nakuba engaphilile kahle uZuma esesibhedlela kodwa, odokotela bazomvumela ukuthi abe ngasekhaya namuhla kwenzele ukuthi akwazi ukuchitha usuku lwakhe lokuzalwa nomndeni. Ungeniswe esibhedlela ngeSonto emva kokuthi ehlaselwe wukugula. Ithe kuningi okwenziwe uZuma iminyaka ngeminyaka. “Ngeke sikwazi ukukubala sikuqede kodwa siyazi ukuthi baningi abanothando lwakhe ngenxa yezinto azenzile,” kusho isitatimende. Owayekhulumela uMkhonto weSizwe Military Veteran Association (MKMVA), uMnuz Carl Niehaus, naye uthe uthanda ukumbonga uZuma ngakho konke akwenzele isizwe. “Sizoqhubeka nokukweseka nokumhlonipha njengomholi wabantu oqotho,” kusho uNiehaus. UNdunankulu waKwaZulu-Natal, uMnuz Sihle Zikalala naye uthe bayambungaza uZuma ngamagalelo akhe angeke bawalibale emzabalazweni. Izingane zikaZuma nazo zimfisele izilokotho ezinhle. UDuduzile Zuma-Sambudlauthe: “Namuhla usuku olukhulu futhi luyinto enkulu, uNxamalala useneminyaka engu-80.” 