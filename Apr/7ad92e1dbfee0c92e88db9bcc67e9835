 USIZI lwabantu baseNdwedwe abakhahlanyezwe yizikhukhula luthinte nosaziwayo odabuka kule ndawo futhi wodumo kwiReal Housewives of Durban (Rhod), u-Ayanda Ncwane. Le ntokazi esiyinxusa leClientele Life ibihambele umphakathi wasendaweni ngoLwesine ngenhloso yokududuza nokusula izinyembezi abalahlekelwe. Uthe inhliziyo yakhe iyaqaqamba ngenxa yosizi olukhungethe abantu bakule ndawo esemakhaya futhi engenayo ingqalasizinda. "Ukuzwa ngokuvelele imindeni nemiphakathi elahlekelwe kungiphathe kabuhlungu. Osekwenzekile kwenzekile." Utheleke kule ndawo eqiqinge izingubo nezijumbane zokudla ngenhloso yokukhalisa imindeni. Ubephelezelwa yiqembu lakhe lokholo, Abathandwa. U-Ayanda, ongumfelokazi wesihlabani somculo wokholo, uSifiso Ncwane, ube esenxusa osomabhizinisi bakule ndawo ukuba baphonse nabo itshe esivivaneni. "Imindeni eminingi isalindele usizo. Amavawusha okudla, iminikelo nezingubo zokulala, imithandazo nezwi lethemba yilokho esingakunikeza okwamanje kodwa emuva kwemingcwabo imindeni izodinga okungaphezu kwalokho. Ayisenandawo eyibiza ngekhaya." Ube esebonga eziteshi zamaphoyisa eNsuze nesaseNdwedwe ngeqhaza ezilibambile. U-Ayanda ubuye wasukumela inkinga yamanzi. Uthe ayeza amanzi kodwa akazosabalala neNdwedwe yonke. "Nakuba kunjalo sizozama ngawo wonke amandla ukuthi afinyelela kubantu abaningi," kuphetha u-Ayanda. Ngokwesitatimende esithunyelelwe kwabezindaba yiHhovisi likaNdunankulu waKwaZulu-Natal, iTheku yisona sifunda esigqemeke udume lwengozi njengoba kuyiso esifelwe kakhulu ngabantu ngesikhathi kuhlasele izikhukhula KwaZulu-Natal ekuqaleni kwaleli sonto. Ezidunjini ebezingaphezu kuka-395, iTheku linezingaphezu kuka-355. Isitatimende sikandunankulu sithi isifunda esilele isibili yiLembe ngabantu ababalelwa ku-28, kuze uGu ngababalelwa kwabayisithupha, iKing Cetshwayo ngababalelwa kwabane nesaseMzinyathi ngababili. "Okwanamhlanje (sisho izolo) isibalo sabantu abakhahlamezekile singu-40 723...Sisahlanganisa isibalo sabantu abasanyamalele. Esabalimele sisengu-55. Zingaphezu kuka-248 izikole ezicekeleke phansi," kusho isitatimende. Njengoba izindawo eziningi zisale dengwane ngenxa yokungabi nogesi namanzi, isitatimende siqinise umphakathi idolo ngokuthi uhulumeni wenza konke okusemandleni ukubuyisela isimo kwesijwayelekile. "Ngokukagesi iTheku yilona eliphazamiseke kakhulu. (Nakuba kunjalo kodwa) sitshelwe yimeya ukuthi ugesi sewubuyisiwe ezingxenyeni eziningi zedolobha futhi zintathu kuphela iziteshi zikagesi ezisacishile ngenxa yokulimala kabi, okuyiWentworth, Toyota neProspecton. Amathimba ethu asebenza ubusuku nemini ukubuyisela ugesi ezindaweni ezakhelene neNanda Dam." Siqhuba isitatimende sithe nasemkhakheni wamanzi, iTheku likhahlamezeke kakhulu ngenxa yokulimala kweziphethu ezimbili kwezine zamanzi ezingaphansi koMngeni Water. Lezi ziphethu kuthiwa bezihambisa amanzi awu-540 ML kodwa manje isibalo sesehlele ku-350 ML. "Ngenxa yalokho izindawo eziningi kazinamanzi. ITongaat Waterworks ebisabalalisa amanzi emphakathini wasoThongathi icekeleke phansi kabi, okuzohlukumeza umphakathi ngoba kuzofanele ulinde izinyanga isapheshwa.  