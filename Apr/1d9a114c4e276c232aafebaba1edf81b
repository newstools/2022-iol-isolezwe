NONKULULEKO NHLAPO KUPHUME isidumbu ezintatha zanamuhla umphakathi uxosha abokufika abangenawo amaphepha okuba kuleli, eDiepsloot, eGoli. Ngesikhathi befika komunye umjondolo, kube nengxabano phakathi komnikazi womjondolo namalungu omphakathi abehlola amaphepha. Ngokusho kukaNkk Nomsa Nyathi ohlala emjondolo, kufike iqulu labantu lifuna ubufakazi bokuthi banawo amaphepha okuba kuleli. “Mina ngizikhiphile izincwadi zami zokuvakasha kodwa umyeni wami, u-Elvis akakwazanga ukuveza obakhe ubufakazi.” Kuthiwa la malungu omphakathi aphume naye emjondolo wakhe nokuyilapho ahlaselwe khona wagxotshwa ngamatshe ngaphambi kokuba ashiswe. Lokhu kwenzeka-nje, wusuku lwesisathu izidubedube ezaqala ngemuva kokubulawa kwabantu abayisikhombisa abakuleli okusolakala ukuthi babulawe ngabokufika. UNgqongqoshe wamaPhoyisa kuleli, uMnuz Bheki Cele, uzifikele mathupha ngemuva kwezikhalo zomphakathi ngesibalo esincane samaphoyisa. UCele uthe kuzokwandiswa ngamaphoyisa angu-30 namaveni angu-16, azofika esiteshini samaphoyisa kungakapheli amahora angu-24 kusukela izolo. 