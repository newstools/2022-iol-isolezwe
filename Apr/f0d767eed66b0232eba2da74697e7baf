BONISWA MOHALE IKWAZULU-NATAL idinga uR1.8 billion ukulekelela abadilikelwe yizindlu ngenxa yezikhukhula zangesonto eledlule. IKWAZULU-NATAL idinga uR1.8 billion ukulekelela abadilikelwe yizindlu ngenxa yezikhukhula zangesonto eledlule. Lezi zindaba zidalulwe wuNgqongqoshe wezokuHlaliswa kwaBantu nemiSebenzi kaHulumeni KwaZulu-Natal, uMnuz Jomo Sibiya. USibiya uthe bayabonga kakhulu ngoR1 billion ozofakwa wuhulumeni kazwelonke ukulekelela iKwaZulu-Natal ukuthi ibhekane nesimo sezikhukhula kodwa ufisa ukuthi uhulumeni athathe lesi simo njengenhlekelele yezwe ukuze akwazi ukufaka imali eningi. “UR1 billion uzobhekelela zonke izinhlelo zokulekelela iKwaZulu-Natal ngezikhukhula. Sifisa uhulumeni angazithathi lezi zikhukhula njengenhlekelele yesifundazwe kodwa azibeke esigabeni senhlekelele yezwe ngoba lokhu kuzomenza akhiphe imali eningi. Njengamanje sidinga uR1.8 billion ukusiza abadilikelwe yizindlu neminye iminyango idinga imali ethile ngakho uR1 billion kahulumeni kazwelonke ngeke ubhekelele wonke umonakalo,” kuchaza uSibiya. Uthe bahlela ukuthi kufike uLwesihlanu abantu abaqube ezikoleni babe sebenophahla abazofihla kulona amakhanda ukuze kufundwe kahle ezikoleni. Uveze ukuthi ziwu-3 937 izindu ezidilike zashabalala kanti ziwu-13 556 ezidilike kancane. Okwamanje, uthe bazokwakha izindlu zokuhlala zesikhashana abazoqinisekisa ukuthi zisendaweni efanele ukuhlala abantu. USibiya uveze ukuthi bamatasa nokufunda umhlaba nokuqinisekisa ukuthi impahla yokwakha ayibapheleli njengoba sebekhulume nezinkampani eziseGoli ezisemkhakheni wezokwakha. Uphethe ngokuthi bayazi ukuthi eminye imizi ibiyakhiwe ezindaweni ezehlelayo naseduze kwemifuna nokuyinto abazoqinisekisa ukuthi ayenzeki uma sebakhela kabusha abadilikelwe. 