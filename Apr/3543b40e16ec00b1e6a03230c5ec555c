Kuvela ukuthi uSimphiwe akakaze alubhade kule nyuvesi selokhu kuqale nyaka. Uyise, uMnuz Linda Ntuli, utshele Isolezwe ukuthi miningi imibuzo abanayo kulandela ukuthola ukuthi indodana yakhe inyamalele. Elandisa Isolezwe, uthe indodana yakhe yahanjiswa ngabafowabo esikhumulweni sezindiza, iKing Shaka International Airport, ngoMashi 20. Uthi yabatshela ukuthi iyokwenza ama-practical ezifundweni zayo zeDentistry. “Wasithinta ngosuku olulandelayo esazisa ukuthi uhambe kahle, usezoqala abhekane nezifundo zakhe. Kuhambe izinsuku singezwa lutho kuyena kodwa sanganaka ngoba ubeke abenakho ukuthi uma exinwe umsebenzi wasenyuvesi angatholakali ocingweni,” kusho uNtuli. Uveze ukuthi lezi ziqu athe uyokwenza ama-practical azo bese kungezesibili njengoba ngo-2019 waphothula ezeBiomedical Science. Uthe yikho kanye okwenze bangasheshe banaka ukuthi kukhona okushaya amanzi ngoba iKapa bese kuyindawo yakhe njengoba ebefunda khona. Uthi amaphaphu aqale ukuphakama ngesikhathi bemthumelela imali ngo-April 15 maqede wangashaya ucingo njengenjwayelo ukusho ukuthi uyitholile. Uthi yilapho abaqale khona ukumthinta ocingweni kodwa bathola ukuthi luvalekile. “Sibe sesimbheka nangama-email kodwa nakhona kwathuleka, sabheka nasezinkundleni zokuxhumana, sathola ukuthi selokhu wagcina ukungena kuzo ngoMashi 21,” kusho uNtuli. Uthi uthinte amanye amalungu omndeni, okukhona kuwo abafowabo abahlala ezindaweni ezahlukene, ebabuza ukuthi bagcine nini ukukhuluma naye, wathola ukuthi nabo bamgcina ngoMashi. Uveze ukuthi bagcine behamba abafowabo beya khona enyuvesi nokuyilapho befike bathola khona ukuthi akakaze abonakale khona kulo nyaka. Uthi babhekile nalapho abethi uhlala khona kodwa bangamthola. “Bagcine sebembheka nasezibhedlela nasemakhazeni angakhona kodwa nakhona abamtholanga,” kusho uNtuli. Uthe sebeyile ukuyobika udaba emaphoyiseni ngoba abasaqondi ukuthi kwenzekani ngendodana yakhe. Uthe njengoba sebebikele amaphoyia ngalolu daba, sebelindele ukuthi abalekelele babheke nesikhumulo sezindiza ukuthi ngabe wasuka yini nebhanoyi elibheke eKapa ngosuku abamgcina ngalo. Okhulumela amaphoyisa KwaZulu-Natal uConstable Thenjisiwe Ngcobo, uthe bangakuqinisekisa ukuthi kubikwe ukulahleka komuntu esiteshini samaphoyisa iBhekithemba. Uthe lona wesilisa usabhekwa amaphoyisa.  