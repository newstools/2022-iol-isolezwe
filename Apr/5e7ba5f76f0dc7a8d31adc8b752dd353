SESINYUKELE kwabangu-448 isibalo sabashone kuhlasela izikhukhula KwaZulu-Natal, njengoba lishone elayizolo sekutakulwe ezinye izidumbu ezinhlanu. Lokhu kuvezwe wuNdunankulu waKwaZulu-Natal, uMnuz Sihle Zikalala, ngesikhathi ehlangene nabethimba lezinhlekelele eVirginia Airport, eThekwini, izolo. Uthe isibalo sabashonile besimi ku-443 kodwa izolo amathimba atakulayo athola enye izidumbu ezinhlanu nokwenyuse isibalo safinyelela ku-448. UZikalala uncome kakhulu umsebenzi wamaphoyisa, abezinhlekelele namasosha abasebenza ngokuzikhandla ukuqinisekisa ukuthi umsebenzi wokutakula nokuthungathwa kwamalungu omphakathi asadukile, kuyaqhubeka. “Umsebenzi wenu muhle kakhulu. Nisebenzela umphakathi wonke ngokubambisana ningabheki ukuthi uvela kuyiphi indawo,” usho kanje. Ngaphambi kokuthi ethule inkulumo yakhe uZikalala, kube nomzuzu wokuthula kukhunjulwa uSergeant Busisiwe Mjwara oshone ngeSonto ngesikhathi etakula abakhahlanyezwe yizikhukhula emfuleni uMsunduzi. Ushone nenja yabatakuli, uLeah, okuthiwa ubezama ukumsiza ngesikhathi embona esenkingeni. UZikalala ukhalisane nomndeni wakhe nabesebenza nabo. Khona izolo, uMnyango wezokuBusa ngokuBambisana nobuHoli boMdabu esifundazweni ophethwe nguMnuz Sipho Hlomuka, unikele ngamaloli angu-25 amanzi, okuthiwa azohlinzeka ngamanzi okwesikhashana komasipala abane okunezingxenye okungaphumi kuzo amanzi. La maloli azosebenzela kuMasipala waseThekwini, Ugu, Ilembe naseMsunduzi. Kuphinde kwadluliselwa ngamathangi amanzi angu-100 ezindaweni ezikulabo masipala. UHlomuka uthe lokhu kuyimizamo kahulumeni wesifundazwe yokulekelela ezindaweni ezikhahlamezekile ukuze abantu bathole izidingo. 