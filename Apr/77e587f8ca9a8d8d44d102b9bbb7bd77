BONISWA MOHALE IZIHLATHI zivakashela izindlebe kubasebenzi benkampani yamabhanoyi, iComair, emuva kokuba imemezele ukuthi ngeke isaqhubeka nezinhlelo zokubadiliza. IZIHLATHI zivakashela izindlebe kubasebenzi benkampani yamabhanoyi, iComair, emuva kokuba imemezele ukuthi ngeke isaqhubeka nezinhlelo zokubadiliza. Ekuqaleni kukaMashi inyunyana yalaba basebenzi, iNational Union of Metalworkers of South Africa (Numsa), yamemezela ukuthi izolwa nezinhlelo zokuthi kudilizwe abasebenzi eComair emuva kokuthi le nkampani ikhiphe izincwadi ezazisa abasebenzi ukuthi ihlela ukubadiliza, ezibizwa ngo-section 189. IComair yamemezela nokuthi izokwehlisa amaholo ngo-30%, inciphise nemihlomulo okubalwa kuyo nemedical aid. Iveze ukuthi isaqhubeka nezinhlelo zokuhlela kahle inkampani kodwa ayifuni ukubeka impilo yabasebenzi engcupheni ngakho ngeke iqhubeke nokuhlala ezingxoxweni zokudiliza abasebenzi ezihlanganisa uMnyango wezabaSebenzi nezinyunyana. UNobhala Jikelele weNumsa, uMnuz Irvin Jim, uthe abasebenzi bajabule ngokuhoxiswa kwezinhlelo zokudilizwa ngoba emuva kokuthi iNumsa ingenelele kulolu daba, iComair yamemezela ukuthi ifuna ukwehlisa amaholo ngo-15% bese yehlisa nemihlomulo okubalwa ne-medical aid. Yayithe abasebenzi abangahambisani nalokhu bazodilizwa. “INumsa yakubeka kwacaca ukuthi izolulwa udaba lokudilizwa kwabasebenzi nokuncishiswa kwemihlomulo yabo ngoba bekuphula isivumelwano esenziwa kwi-bargaining council. Siyajabula ukuthi ukhomishana wezabasebenzi ubonile ukuthi akufanele kuphele imisebenzi yase ihoxiswa nencwadi yokudiliza,” kusho uJim. “Ukuhoxiswa kwencwadi yokudiliza kuwukunqoba kwabasebenzi abalwe kanzima. Sibonga amalungu ethu ukuthi awazange ahlehle yize isimo besinzima, alwile. Sizolungiselela izingxoxo zamaholo ezizoqala kungekudala,” kusho uJim. 