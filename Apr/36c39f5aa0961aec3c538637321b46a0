ZILOKHU zibakhalele njalo abadla imali ye-Unemployment Insurance Fund (UIF) njengoba sekuboshwe owesifazane owadla ngaphezu kukaR1 million owawubekelwe abasebenzi abakhahlanyezwe yiCovid-19. NgoLwesibili, oKlebe babophe uNksz Phathiswa Bodlani (37) obhekene necala lokukhwabanisa uR1 009 338 ayethe uzowuholela abasebenzi abawu-49. Kuthiwa uNksz Bodlani wathola le mali yeCovid-19 TERS ethi uzoholela abasebenzi kodwa kuthe uma i-UIF isilandelela ukuthi imali ifikile yini kubasebenzi abafakelwe izicelo, kwatholakala ukuthi abanye babo abamsebenzeli. Kube sekuvulwa icala lokukhwabanisa eliphenywe woKlebe namaphoyisa aphenya amacala athinta imali.UNksz Bodlani uboshwe ngoLwesibili wavela enkantolo yamacala emali eThekwini, ngoLwesithathu lapho ethole khona ibheyili kaR5 000. Icala lakhe lihlehliselwe uMeyi 20.Selokhu i-UIF iqale umkhankaso wokulandela imali yayo bawu-20 abantu ababoshelwe ukukhwabanisa imali yeCovid-19 TERS, kulindeleke ukuthi kuboshwe abanye.UKhomishana we-UIF, uMnuz Teboho Maruping, uncome abacwaningi mabhuku be-UIF noKlebe ngokuqinisekisa ukuthi abadla imali yabasebenzi bayaboshwa. “Imizamo yethu nezinhlaka zomthetho yokuqinisekisa ukuthi labo abadla imali yabasebenzi bayaboshwa ithela izithelo ezinhle. Siyathemba lokhu kuzoba yisifundo nakwabanye ukuthi bangalokothi badle imali ye-UIF. “Sizoqhubeka silandele lonke isenti elaphuma kwi-UIF ukuqinisekisa ukuthi lakhokhelwa abasebenzi abafanele. Labo okuzotholakala ukuthi abazange bayidlulisele kubasebenzi imali noma baqamba amanga ngesikhathi befaka izicelo ukuze bazidlele imali ye-UIF bazojeziswa wumthetho,” kusho uMaruping. I-Covid-19 TERS yasungulwa wuhulumeni ngoMashi 2020 ukuze ahlenge imisebenzi ezinkampanini ezazithikanyezwe yiCovid-19 ngesikhathi kuvalwe izwe. Yayilekelela abasebenzi abangawutholi umholo nalabo ababehola imali engaphelele ngenxa yokuthi izinkampani ezibaqashile zazingasebenzi ngendlela ejwayelekile.Selokhu yasungulwa isikhokhe uR64 billion oholelwe abasebenzi abawu-5.7 million. 