OWAYENGUMENGAMELI wakuleli, uMnuz Jacob Zuma, uthi uzozishushisela yena mathupha umshushisi omkhulu u-Advocate Billy Downer, ecaleni abhekene nalo lenkohlakalo nokukhwabanisa. Isimemezelo sikhishwe ngemva kokuthi uphiko lwezokushushisa, iNational Prosecuting Authority (NPA), lunqabile ukumbeka icala uDowner, ngemva kokuba livulwe nguZuma. UZuma wavulela uDowner icala emsola ngokuputshuzela abezindaba imininingwane ebucayi ngokugula kwakhe.Icala likaZuma lizongena namhlanje eNkantolo eNkulu eMgungundlovu. Izolo inhlangano kaZuma engenzi nzuzo, iJacob G Zuma Foundation, iveze ukuthi uZuma uzofaka isicelo sokuthi kuhlehliswe ukulalelwa kwecala ngoba efuna ukuzishushisela uDowner. Okhulumela iJacob G Zuma Foundation, uMnuz Mzwanele Manyi, uthe basafuna ukwazi izizathu eziholele ekutheni iNPA inqabe ukushushisa uDowner. “Njengamanje abameli bakaZuma basalinde ukuthola ukuthi iNPA yafinyelela kanjani esinqumeni sokungamshushisi uDowner. Asikachazelwa lutho okwamanje,” kuchaza uManyi. UManyi uthe uZuma ubevele azi ukuthi iNPA izonqaba ukushushisa uDowner. “Kusasa (namhlanje) uzotshela inkantolo ukuthi kade alitshela ithimba labameli bakhe ukuthi alilungiselele ukushushisa uDowner ngoba vele wayelindele isinqumo seNPA, esichemile.” Uqhube wathi yize uZuma efuna ukuthi kuqhubeke ukulalelwa kwecala lakhe lenkohlakalo kepha ukhathazekile ngokuthi ngeke abuthole ubulungiswa uma engashenxiswa uDowner. “Isizathu esenza ukuthi uZuma afune kuhlehliswe ukulalelwa kwecala wukuthi akaboni ukuthi uzobuthola ubulungiswa uma liphethwe ngumuntu ozoba ngummangalelwa wokuqala ecaleni elivulwe uZuma.” UManyi uveze ukuthi uZuma usefake isicelo eNkantolo yezokuDluliswa kwamaCala, sokuba inkantolo icubungule kabusha isinqumo sayo sokunqaba ukumnikeza ilungelo lokuphonsela inselelo isinqumo seNkantolo eNkulu eMgungundlovu, esachitha isicelo sakhe sokuba kushenxe uDowner. Lesi sicelo sakhe sachithwa ekuqaleni kwale nyanga.UManyi uthe iNPA ifuna ukuletha ubufakazi obusha obuninda uZuma ngenkohlakalo ecaleni lokuthengwa kwezikhali. Kuleli cala uZuma umangalelwe kanye nenkampani yaseFrance, ekhiqiza izikhali, iThales. Usolwa ngokwamukela intshontsho likaR500 000 laminyaka yonke, kule nkampani eyahlomula ngesikhathi elakuleli lithenga izikhali eminyakeni engaphezu kuka-20 edlule.  