KUMISWE abasebenzi abahlanu abangabaholi benyunyana yabasebenzi, iNehawu, e-Unisa, abahlela isiteleka esagcina siphazamisa imicimbi yokuthweswa kwezitshudeni imiyezane. Le nyuvesi ithe abaphathi bathathe lesi sinqumo ukuvikela isithunzi senyuvesi. UMnuz Tommy Huma, wezokuxhumana e-Unisa, uthe inhloso yenyuvesi ukuhlinzeka ngemfundo esezingeni, kuvikelwe abasebenzi nezitshudeni. Uthe abasebenzi bamiswe ngoLwesibili, wathi bazobhekana nokuqondiswa ubugwegwe. “Bamiselwe ukuthi bahlela isiteleka esasingekho emthethweni, baphinde baphazamisa nomcimbi wokuthweswa kweziqu. Lesi siteleka nokuziphatha kwabo kwalimaza isithunzi senyuvesi, sabeka engcupheni abasebenzi, abavakashi nezitshudeni.” Lesi siteleka sangenyanga edlule sadonsa izinsukwana kanti samisa nse lolu hlelo kwaze kwadingeka ukuthi imicimbi ihlehliswe. Abanye ababesuka kude kwadingeka benze ezinye izinhlelo njengoba bafika enyuvesi sekumiswe umcimbi wokugqokwa kwamajazi. UHuma uthe kunencwadi yenkantolo evimbela ukuthi kube nabaphazamisayo enyuvesi. “Le ncwadi igcizelela ukuthi akekho okumele asabise, ahlukumeze noma enze noma yini ezophazamisa ukuthula. Abasebenzi bayazi ukuthi kunale ncwadi yingakho sithi abeze emsebenzini, uma behluleka ukwenza lokho bangazibona sebeqondiswa ubugwegwe.” Uthe baqinise nezokuphepha enyuvesi, wathi iminyango yabaphathi ihlale ivulekile ukuthi babambe izingxoxo nabasebenzi. Uqhube wathi bakleliswe baba ngunombolo 30, kumanyuvesi angu-71 e-Afrika. Unxuse abasebenzi ukuthi balandele imithetho nemigomo yenyuvesi ngoba ngeke bakubekezelele ukuphulwa kwemigomo. “Sikwenza lokhu ngoba sifuna kuqhubeke ukufunda nokufundisa, sivikele impahla yesikhungo.” 