UMCULI we-Afro pop, uKelly Khumalo, ukulungele ukufakaza ecaleni lokubulawa kukayise wengane yakhe, uSenzo Meyiwa. Ekhuluma nabemithombo yezindaba izolo eNkantolo eNkulu eTshwane, Gauteng. Ummeli kaKelly, u-Attorney Magdalene Moonsamy, uthe uma lo mculi ebizwa ngabashushisi, noma kanjani uyozifikela mathupha azofakaza ukuthi yena wabonani ngosuku okwabulawa ngalo uSenzo. UMagdalene uthe akukho okunganqikazisa uKelly ngoba usabambisene kahle nabomthetho. "Uma edingeka enkantolo, uyofika qathatha," kuphetha uMagdalene. Ukuqulwa kwecala kuhlehliselwe uMsombuluko ngenxa yokungabibikho kwesikhathi esanele sokuba ufakazi wokuqala athule ubufakazi. USenzo, owayengunozinti we-Orlando Pirates neBafana Bafana wabulawa ngokudutshulwa evakashele unina wengane yakhe, uKelly kubo, eVosloorus, eGauteng ngo-Okthoba 26, 2014. Ngosuku lwesigameko kwakukhona uSenzo; uKelly, unina kaKelly, uNtombi Khumalo, uLongwe Twala nabangani bakaSenzo, uTumelo Madlala noMthokozisi Thwala. Umshushisi kuleli cala u-Advocate Gorge, utshele inkantolo ukuthi kukhona ofakazi ababekhona endlini azobabiza, waveza nokuthi kunongoti abazokhanyisa kahle ebufakazini babo kungenzeka yini ukuthi indawo yesehlakalo yaficwa ngamaphoyisa isilungisiwe. Kwabasolwa ngecala kubalwa uMuzikawukhulelwa Sibiya, Bongani Ntanzi, Mthokoziseni Maphisa, Fisokuhle noMthobisi Mncube. Bonke bawaphikile amacala ababhekene nawo, okubalwa elokubulala, elokuzama ukubulala nelokubamba inkunzi. Ekuqaleni kwesonto kuke kwaputshuka izindaba zokushaywa kukaMncube, ngomunye wojele. Ummeli wakhe, u-Advocate Malesela Teffo, ucele ukuba asuswe ejele laseKgosi Mampuru,  abuyiselwe ejele laseGoli. Leli cala kwakufanele liqale ukuqulwa ngo-Ephreli 11, kodwa lahlehliswa emuva kokuba ummeli wommangalelwa wesihlanu, uSifisokuhle Ntuli, eveze ukuthi abakwazi ukuqhubeka nokuqulwa kwecala engakabi nenguyazana noNtuli. U-Advocate Zandile Mshololo, wadalula ukuthi uMbuso uthushuka nemininingwane nezitatimende ezintsha ngomzuzu wokugcina. NgoLwesibili olwedlule uMshololo wabuya watshela iJaji Tshifhiwa  Maumela, ukuthi ubengakakulungeli ukuqhubeka nokuqulwa kwecala, wabuye wafuna ezinye izinsuku ezinhlanu. Leli cala liyaqhubeka ngoMsombuluko. 