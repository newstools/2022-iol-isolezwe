INDLUNKULU kaZulu, ithi umcimbi wokugcotshwa kweSilo uMisuzulu kaZwelithini, ngeke uhlehlehliswe kakhulu, cishe kungaba yisikhathi esiyinyanga. UNdunankulu kaZulu, inkosi Mangosuthu Buthelezi, umemezele ukuhlehliswa komcimbi weSilo ngenxa yokuhlasela kwezikhukhula ezishiye kukhalwa KwaZulu-Natal. UMntwana uThulani kaGqikazi Zulu, uxoxe neSolezwe ngeSonto, wathi nakuba lungakanqunywa usuku olusha lokugcotshwa kweMbube kodwa ngeke kube kude kakhulu. ISilo uMisuzulu siphakanyiswlwe ukuthatha isihlalo emuva kokukhothama kukayise uZwelithini kaBhekuzulu, ngoMashi wonyaka odlule. Kuke kwabangwa isihlalo kwaze kwabuyiswana ezinkantolo. UMengameli uMnuz Cyri Ramaphosa uqede ukuqagela ngesikhathi ekhipha incwadi egunyaza ukubekwa kweSilo. Umcimbi wokugcotshwa kweSilo wagcina ukubonakala ngo-1971 Disemba kubekwa iNgonyama esibuzile. UMntwana uThulani uthe usuku luzomenyezelwa maduze uma sekuxoxiwe. “ ISilo ngesikhathi sihambele indawo yomonakalo wezikhukhula sifike sathinteka kakhulu, sibona umunyu nosizi kubantu, sase sibona ukuthi kungakuhle kuthi uhlehliswe. Angiboni ukuthi sekungahlehla kakhulu cishe kungaba yinyanga eyodwa nje,’’ kusho uMntwana uThulani. ISilo sisanda kuhlola umonakalo sihamba nempunyela uMnuz Patrice Motsepe, omemezele ukuthi unikela ngoR 30 million. Kuvela nokuthi iNdlunkulu kaZulu ilahlekelwe ngesikhathi sezikhukhula ngoba bakhona abozalo lwayo abashonile. Uphawulile nangendaba yendawo okuzobanjelwa kuyona umcimbi wathi okwamanje kusacatshangelwa KwaNongoma, kodwa kungaba noshintsho ngoba izinhlelo zisaqhubeka. Uthe kulindeleke izihambeli ezehlukene nezivela kwamanye amazwe angaphandle. Abaphikisa ukubekwa nokugcotshwa kweSilo, baphinde bagqemeka ingozi engeqiwa ntwala kuleli sonto ngesikhathi inkantolo ichitha izicelo zabo. 