U-ROSEMARY Ndlovu ubuyela enkantolo ngamacala amasha awokwakha itulo lokuzama ukubulala. Ngonyaka odlule, uNdlovu wagwetshwa odilikajele abayisithupha ngamacala okubulala izihlobo zakhe ezinhlanu nalowo owayeyisoka lakhe. Manje ubhekene namacala amathathu okwakha iculo lokubulala amaphoyisa amabili. Kuthiwa wakhe itulo lokuzama ukubulala uSgt Benneth Mabunda okunguyena owayephenya amacala kaNdlovu noCol Nthipe Boloka owayengumphathi esiteshini ayesebenza kuso. Kuthiwa lawa maphoyisa athola ngaleli tulo likaNdlovu ngemuva kokuboshwa kwakhe ngoMashi 2018, ngesikhathi ehluleka ukuthola ibheyili. Kuthiwa uyabandakanyeka nakwelinye icala lokusiza uzakwabo emaphoyiseni ngokubulala umyeni wakhe. UNomsa Mudau oyiphoyisa eNorkem Park, eKempton Park, eGauteng, kuthiwa waxhunyaniswa wuNdlovu noshayasibhamu ababili, wamsiza nangamasu okubulala uJustice Tshifiwa Mudau. Kuthiwa oshayasibhamu yibona abaxhumana nabangani bakaMudau, babatshela ngesu lokumbulala elalihlelelwe uFebhruwari 2018. UNomusa Mudau waboshwa ngemuva kwezinsuku ezintathu kwaboshwa uNdlovu, kodwa icala lahoxiswa ngoba amaphoyisa ayesaphenya. Kulindeleke ukuba avele phambi kweMantshi yaseKempton Park, ngo-Ephreli 20 nonyaka.