IMEYA kaMasipala weTheku uMnuz Mxolisi Kaunda, iwuhlaba inhlali ngoqhekeko olubonakala phakathi kwamaqembu abambisene ukubusa umkhandlu, i-ANC ne-Abantu Botho Congress (ABC) eholwa wuMnuz Philani Mavundla. Lolu qhekeko kukholakala ukuthi yilo oluholele ekubhuntsheni kokuqokwa kwemenenja kaMasipala iTheku. Ukuqokwa kwemenenja kamasipala kubhuntshe emhlanganweni womkhandlu obungoMsombuluko. I-ANC ihlulwe ngamavoti emva kokuthi iPhini leMeya, uMavundla, evota namaqembu aphikisayo ukuba kuchithwe umbiko wekomiti elibhekene nokuqokwa kwemenenja kamasipala. Izolo, uKaunda wenqabile ukuphawula ngobudlelwano be-ANC ne-ABC obubukeka buntengantenga. UKaunda unxuse ukuthi yonke imibuzo ethinta ubudlelwano be-ANC ne-ABC, ibuzwe kwabahola amaqembu. Ukusho lokhu ngesikhathi ekhuluma nabezindaba, lapho ebecacisa khona ngezinhlelo zentuthuko. Kunokwesabela ukuthi ukungahambi kahle kobudlelwano obuphakathi kwe-ANC ne-ABC, bungase buphazamise ukusebenza komasipala. UKaunda utshele abezindaba ukuthi akuzange kummangaze ukuchithwa kombiko ophakamisa ukuba kuqokwe imenenja kamasipala. UKaunda uthe ubevele ekulindele ukuthi amaqembu aphikisayo awuchithe umbiko kulandela ukuthi kusabalale amahlebezi okuthi kube nokugxambukela kwezepolitiki ohlelweni lokuqokwa kwayo. Ngaphambi kokuthi kuqale inhlolokhono, kusabalale amahlebezi okuthi ubuholi be-ANC KwaZulu-Natal, bukhombe ngentshebe umuntu obumfuna ukuthi angene kulesi sikhundla.UKaunda uwaphikile la mahlebezi. Nguyena uKaunda obehola ikomiti labantu abathathu okuyilo elibhekene nomsebenzi wokuqoka imenenja yomasipala. “Lawa ngamahlebezi nje, awanabo ubufakazi. I-ANC ayikaze igxambukele ekuqashweni kwabasebenzi, igcina kuphela ngokuqoka izimeya, amaphini ezimeya, osomlomo nosotswebhu bemikhandlu.” UKaunda uthe isigungu esiphezulu emkhandlwini yisona esizonquma ukuthi kuzokwenzekani njengoba umhlangano womkhandlu usuwuchithile umbiko wekomiti. Kuthiwa lo mbiko ubuphakamisa ukuba kuqokwe oyimenenja kaMasipala iRay Nkonyeni, uMnuz Max Mbili, ukuba kube yiyo ethatha isikhundla esashiywa, uMnuz Sipho Nzuza. Umhlangano wesigungu esiphezulu uzokuba ngoLwesibili. UKaunda uthe umkhandlu ungaphansi kwengcindezi yokuba usheshise uhlelo lokuqokwa kwemenenja. Uthe umcwaningi-mabhuku omkhulu, umgcinimafa kaZwelonke noMnyango wezokuBusa ngokuBambisana neziNdaba zoMdabu KwaZulu-Natal, bazwakalise ukukhathazeka ngokuhlala isikhathi eside isikhala semenenja kamasipala, singavaliwe. Lo mkhandlu usuhlale isikhathi eside ungenayo imenenja kulandela ukumiswa kukaNzuza ngo-2020. UNzuza wamiswa emva kokuthi ethweswe amacala enkohlakalo mayelana nethenda yokuqoqwa kukadoti. Wehlukane nalo masipala ngonyaka owedlule. Kusukela amiswa, kuke kwabamba izikhulu ezehlukene esikhundleni, okubalwa kuzo uMnuz Sipho Cele noMnuz Musa Mbhele - osabambile namanje. UKaunda uthe akakhathazekile ukuthi ukubheda kobudlelwano obuphakathi kwe-ANC ne-ABC kungaholela ekutheni i-ANC igcine ilahlekelwa yilo mkhandlu.I-ANC ayizange ithole izihlalo ezanele ukuthi ingaphatha umasipala ngokuzimele. Ithembele kwi-ABC namanye amaqembu amancane ukuthi iwuphathe. UKaunda uthe akakhathazekile ukuthi ukubheda kobudlelwano obuphakathi kwe-ANC ne-ABC kungaholela ekutheni i-ANC igcine ilahlekelwa yilo mkhandlu. I-ANC ayizange ithole izihlalo ezanele ukuthi ingaphatha umasipala ngokuzimele. Ithembele kwi-ABC namanye amaqembu amancane ukuthi iwuphathe.   