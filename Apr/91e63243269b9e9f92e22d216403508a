IZOVELA namuhla eNkantolo yeMantshi yaseDundee indodana, ngecala lokubulawa kwabazali bayo, okuthiwa bahlaselwa badutshulwa besemzini wabo eStratford, eDundee ngenyanga edlule. UMnuz Joseph Muntomubi Mthalane (67) nowakwakhe uNkk Zodwa Zondo-Mthalane kuthiwa babezihlalele endlini yokuphumula ebusuku bebukela ithelevishini, ngesikhathi behlaselwa bedutshulwa. Emva kophenyo lwamaphoyisa, ngesonto eledlule kuboshwe uMnuz Muzomuhle ‘Mzo’ Mthalane (28) okuvele ukuthi uyindodana yalaba ababulewe, wabingelela inkantolo ngalo isonto eledlule, kanti uzophinde abuyele namuhla ukufaka isicelo sebheyili. Umthombo ohlebele Isolezwe okhona endaweni, uthe kukholakala ukuthi umsolwa waba nokungaboni ngaso linye noyise ngaphambi kokuthi abazali bakhe babulawe. “Okukhulunywa endaweni wukuthi babanga ukuthi wacela uyise ukuthi amlobolele kodwa uyise washaya amakhala ngelokuthi akakwazi ukulobolela yena emncane ekubeni bekhona abafowabo abadala. Uyise ubeganwe yisithembu, kanti unkosikazi wakhe omdala umakhele eMsinga, lapha bekuhlala omncane nayo indodana le eboshiwe, nomzukukulu,” kusho umthombo. Uveze ukuthi okwenza ziqine izinsolo, ukuthi ngesikhathi kuhlaselwa abazali, okuthiwa badutshulwa ngembudlu yezinhlamvu, umsolwa wayesanda kuphuma endlini enkulu wayolala okuthe nje emva kwesikhashana kwagulukudela abasolwa badlula umzukulu owayesekhishini bayodubula laba abashadile ababehleli endlini yokuphumula. UMnuz Xolani Msezane oyikhansela le-IFP endaweni, uthe bewumphakathi bazonikela enkantolo ukuyofaka ingcindezi ukuze kuphikiswe isicelo sebheyili. “Siyawuncoma kakhulu umsebenzi wamaphoyisa ngokusukumela phezulu kuboshwe umsolwa.  Yize esabizwa ngomsolwa, kodwa sifuna ukufaka ingcindezi ukuthi inkantolo imgcine ngaphakathi ngesikhathi kusaqhubeka uphenyo,” kusho uMsezane. Imizamo yokuthola umndeni ayiphumelelanga njengoba ucingo lelungu lomndeni belungangeni kwaze kwashaya isikhathi sokushicilela. 