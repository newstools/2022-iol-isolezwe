UMKHANDLU wamaBandla KwaZulu-Natal uthi amakholwa agqemeke udume lwengozi ngaphambi kwePhesika ngenxa yenhlekelele edalwe yimvula ebulale inqwaba yabantu yacekela phansi izindlu nengqalasizinda. I-KZN Council of Churches ithi inhlekelele ihlasele ngesikhathi amakholwa abekade esazikhotha amanxeba emva kokubhubha kwabantu bebulawa yiCovid-19. Lokhu kudalulwe yisikhulu esiphezulu salo mkhandlu, uMfundisi Dkt Douglas Dziva, izolo, othe inhlekelele yenzeke ngesikhathi lapho ngabe bagubha usuku lokufa nokuvuka kukaJesu Khrestu. Uthe baxhumane nabaholi bamabandla ezifundeni iTheku, iLembe, uMgungundlovu, iHarry Gwala nasoThukela, ngenhloso yokuhlanganisa izibalo zabantu abakhahlamezekile namasonto acekeleke phansi ukuze basizwe. Uthe bazolekelela ngokudla, izingubo zokulala emindenini ekhahlamezekile futhi zizoqhubeka izinhlelo zabo zePhasika. “Sihambela nemindeni ekhahlamezekile siyoyiduduza siyiphe nokudla komphefumulo,” usho kanje. Unxenxe abantu abafisa ukuphonsa itshe esivivaneni ngenhloso yokutakula abakhahlamezekile ukuthi bahambe bayoshiya ukudla nezimpahla emahhovisini abo asemgwaqweni unombolo 50 kuLangalibalele, eMgungundlovu. Ukhumbuze amakholwa ukuthi ayikapheli iCovid-19, ngakho awalandele imigomo yokuzivikela futhi agome njengoba abezempilo bazobe beseduzane nalapho okuzobe kusontelwa khona. Uthe iCovid-19 ibulale abaholi bamabandla abangu-280. UMphostoli Collins Dhlomo ongumholi webandla elikhulu iCovenant Fellowship Centre International (CFCI), uthe bajabhile ngezinhlenkelele ezidlulele nenqwaba yemiphefumulo. Uthe lo mshophi ufike ngesikhathi esibi lapho khona amabandla ematasa elungiselela khona indumezelu yenkonzo yePhasika. Uthe kodwa bazithola bephoqeleka ukuthi bahambele imindeni ekhahlamezekile bayolekelele ngokudla baphinde bayidudeze ngomkhuleko. Noma kunjalo uthe izinkonzo zabo zizoqhubeka ngoba abantu bathembele kulona ibandla likaNkulunkulu ukuba libaduduze ngezikhathi zobunzima. “Yisona impela isikhathi lesi abantu abakhahlamezekile abasuke bedinga khona ukududuzwa. Loyo ke ngumsebenzi walo kanye ibandla likaNkulunkulu. Yingakho sizoqhubeka nalo iPhasika,” usho kanjena. Uzwakakalise ukukhathazeka ngokuguguleka kalula komhlabathi lapho okwakhiwe khona izindlu zabantu. Uphonsele uhulumeni inselelo yokuthi uqale uhlelo lokuhlolisisa umhlabathi lapho okwakhelwe khona izindlu. UMfu Vusi Ntanzi ongunobhala jikelele webandla elidala laseZayoni, iZikhova Ezimqini, uthe nabo bazoqhubeka nenkonzo yePhasika. Uthe bakhona nabazalwane babo abasale dengwane emuva kwezikhukhula. Uthe bazoqhubeka basebenzise izinkonzo zePhasika ngenhloso yokunxusa uNkulunkulu ukuba angenelele kulesi simo esibonakala siphazamisa kakhulu inhlalonhle yabantu. Uthe nabo bazoqinisekisa ukuthi bathola ukulekelelwa abazalwane babo abasale dengwane. 