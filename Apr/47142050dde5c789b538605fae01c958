KUZOKWAKHIWA isiteshi sikagesi ngoxhaso lukaR7 million eNkandla, ukuze umasipala ukwazi ukuhlinzeka izakhamuzi ngogesi. Imeya kaMasipala iNkandla, uMnuz Mbhekiseni Biyela, ithembisa ukuthi isiteshi sizokwakhiwa maduze futhi sizosiza ekutheni lusheshe uhlelo lokusabalalisa ugesi emizini yabantu. "Kuzosiza ukufakela imizi eyakhiwayo engenawo ugesi, neyasala ngesikhathi ufakwa phambilini size sifinyelele kuward 7," kusho uMnuz Biyela. Ngaphandle koxhaso uBiyela uveze ukuthi umasipala ukwazile ukuthola olunye lukaR6 million, ngaphezulu. "Sikwazile ukuthola uxhaso lwemali enguR6 million, ngesonto elizayo sizokwethula usonkontileka ozosenzela umgwaqo ngoR3.8 million, eBhokwe. Bese kuthi uR2.2 million sizoqhubeka nokulungisa inkundla yezemidlalo eNkungumathe, ngoba kunesikhalo sokuthi kukhona okufile okudinga ukulungiswa," kuchaza uBiyela. Uqhube wathi ziningi ezinye izinhlelo zokuthuthukisa umphakathi,  akuzona lezi kuphela wathi zikhona okuhlelwe ukuthi maduze kusetshenzelwe phezu kwazo. Kuhlelwe ukuthi umgwaqo Inkunzikayihlehli, ulungiswe ngoR3 million, kuzobuyelwa erenke yamatekisi eLindela, bayokwethula isigaba sesibili sikaR3.5 million. Kuzolungiswa umgwaqo ongena eMdlelanga, ngoR3 million, nenkundla yezemidlalo eMabengela ebekelwe uR4.5 million.