  LISHONE elayizolo kusaqinisekiswe abantu abangu-59, eThekwini, nje kuphela abashone kulandela imvula enamandla ehlasele ezingxenyeni zeKwaZulu-Natal, okubonakale iqinisa kakhulu kusuka ngoMsombuluko. Lokhu kuqinisekiswe wuNdunankulu, uMnuz Sihle Zikalala izolo, ngesikhathi ehambela eminye yemindeni okushone kuye amalungu amaningi, kudilika izindlu ahlala kuzo ngenxa yalesi simo sezulu. UZikalala uthe zingu-2 000 izindlu zomxhaso ezicekeleke phansi. UNksz Sindi Jileka waseGeorgedale, ngaseHammarsdale, eThekwini, oyilungu lomndeni okushone kuwo amalungu amahlanu okukhona kuwo izingane zakhe ezimbili uZekhethelo (10) no-Aphile Jileka (13), udadewabo, uNksz Bonakele Jileka (37) nezingane zakhe ezimbili uYenzokuhle (9) no-Elimileyo (2), uthe lesi sehlo bebengakaze bacabange ukuthi siyokwenzeka. Indlu yalo mndeni eyakhiwe eduze kukajantshi wesitimela, idilikele kumalungu abezilalele ngesikhathi izikhukhula ezinamandla zigugula amatshe abesuka esipolini aphusheleka kule ndlu. UNksz Jileka uthe bebenalo ulwazi lokuthi ukwakha eduze kwalapho kuhamba khona isitimela kuyingozi kodwa bebengakaze bacabange ukuthi kuyokwenziwa izikhukhula. “Udadewethu besithembele kuye ekhaya njengoba bekunguyena umuntu obefunde wagogoda ebheka umsebenzi, sinethemba lokuthi uzothola umsebenzi asitholele indawo ephephile ukuthi sihlale nezingane, kodwa ke nakhu eseshona nezingane kabuhlungu kangaka. “Bese kuneminyaka eminingi sahlala kule ndawo esasiyithengelwe wubaba, ingozi ebisihleze sisaba ukuthi ingenzeka, besicabanga ukuthi ingadalwa yisitimela ngoba sidlula eduze kakhulu, singakaze sacabanga ukuthi umndeni uyobhujiswa yimvula,” kusho yena. Kuthiwa kulo mndeni kusinde kuphela amalungu amathathu abelele kwenye ingxenye yendlu. Isimo simuncu emijondolo ekuForeman Road, ngaseSydenham, eThekwini, njengoba amalungu omphakathi lishone elayizolo esaqhubeka nokuzama ukuthungatha okukholakala ukuthi bambozwe yimfucuza kuguguleka imijondolo, nabamuke nomfula. Amalungu omphakathi abengakaze abuthi quthu, njengoba eqale ngovivi izolo, ukuzama ukutakula abebebonakala bevele kwimfucuza, akhone ukusindisisa impilo yentombazanyana eneminyaka eyisikhombisa noyise, kwathi uNksz Ntsiwa Toti (30) okuthiwa ungowokudabuka eLesotho, watholakala eseshonile. Yize bekuze kwashaya ihora lesithathu ntambama abezimo eziphuthumayo namaphoyisa bengabonwa kule ndawo okuvele ukuthi bebexineke kwezinye izindawo kwazise ziningi izindawo ezikhahlamezekile, kodwa bekuqhuma isando abanye bezama ukuqukula izingodo ezinkulu ebezicindezele uphahla obekukhona ngaphansi kwalo abagilwa. Amanzi abegeleza, azivulele umhosha omkhulu endaweni okuthiwa bekwakhiwe kuyo imijondolo eyevile ku-20, yaguguleka yayophonseka emfuleni ongezansi, kanti umphakathi wakule ndawo ukholwa ukuthi inqwaba yabantu abangakatholwa abenzakaliswe yilezi zikhukhula. UMnuz Nomvete (esingenalo igama lakhe) osekomitini lomphakathi kule ndawo, uthe bazoqhubeka nokwehla nomfula behambe becinga, bephinde basebenze ngokuzikhandla ukuzama ukususa imfucuza ukuze kutholakale abasavalelekile, okusanethemba lokuthi basaphila. “Bathathu esisabathole baphuthunyiswa esibhedlela okukhona kubo isalukazi nengane eneminyaka eyisikhombisa. Siphinde satakula isidumbu kodwa siyakholwa ukuthi yinqwaba yabantu abangakatholakali,” usho kanje. UNksz Nosipho Nzimande ohlala kuyo le mijondolo, ubekhihla esikaNandi njengoba izingane zakhe ezimbili abelele nazo okukhona kuzo enonyaka neneminyaka emibili, zingaziwa ukuthi zikuziphi izinkalo. Uthe ubelele nomndeni wakhe, okuyizingane ezintathu nesoka lakhe ngesikhathi umjondolo wabo ugugulwa yimfucuza ebiphushwa yizikhukhula. “Amalungu omphakathi akwazile ukungitakula ngaphuthunyiswa esibhedlela.  Ngisanda kwamukelwa esibhedlela, kungeniswe ubaba wezingane zami, ngase ngacela ukuthi esibhedlela bangikhulule ukuze ngiyobheka izingane zami ezintathu ebezisele. Ngithole ukuthi eyodwa eneminyaka eyisikhombisa itakulwe yaphuthunyiswa esibhedlela, enonyaka, nena-16, namanje angazi kwenzekeni ngabo ngoba kangibatholi,” kukhala uNksz Nzimande. Kwesinye isigameko kuthiwa kushone amalungu amahlanu omndeni owodwa wakwaKheswa eMaqonqo, nawo okuthiwa kudilike uphahla lwendlu elele. ELindelani, lishone elayizolo kusathungathwa izingane ezintathu zandawonye zomndeni wakwaQwabe okusolakala ukuthi zithathwe yizikhukhula ngesikhathi kugugulela umjondolo ebezihlala kuwo noninakhulu. Umfundi owenza uGrade 8 esikoleni iMandlethu Secondary, kuthiwa umuke nomfula Ingoqokazi ngesikhathi ehamba nabanye abafundi bephuma esikoleni ngoMsombuluko, bezama ukuwela ibhuloho. Ngesikhathi sokushicilela  kuvele ukuthi ubengakatholakali. Izikhulu zikahulumeni zithi zilindele ukuthi zenyuke izibalo zabashonile njengoba kusaqhubeka nokutakulwa. 