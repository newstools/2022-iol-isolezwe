IZIKHULU zase-Eskom zithi phansi amaphaphu kubantu, kusekude ukuthi iNingizimu Afrika ibe mnyama bhuqe. Izolo isikhulu esiphezulu se-Eskom, uMnuz Andre de Ruyter, siveze ukuthi benza konke okusemandleni ukuvikela ukuphehlwa kukagesi ukuze izwe lingabi mnyama bhuqe. Ebuzwa yizintatheli ukuthi angakanani amathuba okuthi iNingizimu Afrika ibe mnyama bhuqe njengoba ugesi ucinywa ngokwesigaba sesine, uDe Ruyter uthe okwamanje abakuboni kwenzeka lokho. “Siyakuvikela ukuphehlwa kukagesi, njengamanje ugesi ongekho uwu-15 147MW ebesingawuhlelelanga. Ohleleliwe ukuthi uphele ngenxa yokulungiswa kwengqalasizinda uwu-5 797. Uma sinqamula ugesi siye sikwazi ukubuyisa owu-1 000MW esigabeni ngasinye. Okwamanje iNingizimu Afrika asiyiboni iba mnyama bhuqe, ngiyacela abantu bangasabi, ngeke kwenzeke lokho,” kusho uDe Ruyter. Uthe banezinqolobane abagcina kuzo ugesi okuthi uma bebona ukuthi azisenawo owanele, baqale uhlelo lokunqamula ugesi ezweni jikelele. Okwamanje iTheku alikho ezinhlelweni ze-Eskom zokunqamula ugesi ngenxa yokuthi lisalwa nezikhukhula. Uveze ukuthi ngama-1970’s ngesikhathi iNew York iba mnyama bhuqe, kwathatha isonto lonke ukuthi onjiniyela bakhona babuyise ugesi kodwa-ke uthe abantu bakuleli abangakucabangi lokhu. Ube esexolisa ngohlelo lokunqanyulwa kukagesi, wagcizelela ukuthi bawunqamula ngoba bephoqwa yisimo. UMnuz Rhulani Mathebula, obhekelele izinhlelo zokusatshalaliswa kukagesi e-Eskom, uthe ukhona umehluko ezinhlelweni zokubuyisa ugesi njengoba kuzobuya izigubhu ezintathu kweziyisithupha abalindele ukuthi zibuye. Uthe nezigubhu ezisengcupheni yokuphelelwa wugesi zehlile ku-8 000MW zaya ku-6 800MW. Naye uvumile ukuthi kusekude ukuthi kube mnyama bhuqe eNingizimu Afrika. 