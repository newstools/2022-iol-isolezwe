USIZI luzwa olunye emndenini wakwaMathenjwa e-Adams Mission ngaKwaMakhutha emva kokuthi imvula enamandla ibhodloze umhlabathi okwakhiwa kuwo indlu yawo yomxhaso ngoMgqibelo. Lokhu bathi kwenzeke emva kwemvula enamandla ehlasele le ndawo kusukela ngoLwesihlanu. Ilungu lomndeni elikhathazekile, uMnuz Sthembiso Mathenjwa lilandisa Isolezwe  lithe behlelwa yilo mshophi nje, basemanzini kulandela ukudlula kukanina, uNkk Eunice Mathenjwa ngoLwesihlanu. UNkk Mathenjwa ubexinwe wukugula, kwamenela esibhedlela saseMlaza iPrince Mshiyeni. Uthi kuthikamezeke ukuhlala kwamalungu abo emakhandleleni, kwazise sebenovalo lokuqhubeka bahlale kule ndlu kulandela ukubhodloka komhlabathi. “Sinovalo lokuthi maningi amathuba okuthi ivele iguguleke yonke le ndlu, isingcwabe siphila,” kusho uMathenjwa. Uthe njengamanje babuthene kwenye indlu ekhona egcekeni, kodwa nakhona abazizwa bephephile ngokwanele ngoba banomuzwa wokuthi indawo abakhe kuyo inenkinga yokuba manzi kakhulu uma lina izinsuku zilandelana. Uthe lesi sehlakalo sesiholele ekutheni bangazi ukuthi izinhlelo zomngcwabo kaNkk Mathenjwa zizoqhubeka kanjani. “Sishayana ngamakhandla ngoba asazi sizothathani sihlanganise nani ukubhekana nalesi simo,” kusho uMathenjwa. Uveze ukuthi balibikele ikhansela lendawo, lafika ngeSonto ukuzobona umonakalo. Ikhansela , uMnuz Sphephelo Mnyandu uvumile ukuthi uyalwazi udaba lwakwaMathenjwa, wathi lungena ngaphansi kohlu lweminye imizi nayo edilikelwe. “Enkulumweni engibe nayo nabo eyokuthi kuzongenelela umalume wasemndenini ngokuthi inkonzo yomngcwabo kagogo ibanjelwe kwakhe. Mina ngithembise ukuthi ngizobalekelela ngokuthi ngibatholele indawo entsha yokungcwaba njengoba bengeke besakwazi ukungcwaba egcekeni. Ngiphinde ngathembisa ukuthi ngizobatholela itende elizofakwa kwamalume uma sekuqhubeka inkonzo yomngcwabo,” kusho uMnyandu.