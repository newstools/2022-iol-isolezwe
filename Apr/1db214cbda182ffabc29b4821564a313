 OWAKHALA ngaphansi emqhudelwani kwiBig Brother Mzansi  wesiteki sikaR2 million esatholwa yimbangi yakhe, usengena emculweni we- Afro pop. UThemba “Themba Broly” Mabaso obedume ngelikaThe Ghost kulo mqhudelwano aphume kuwo ngomzuliswano wokugcina, ubonakale ngoLwesithathu kwividiyo efakwe nguDJ Tira ekhasini leTwitter, ekhuluma nabalandeli bakhe ebazisa ngokusebenza nale nsizwa. Kwividiyo uTira  uzwakala etshela abantu ukuthi mabalindele umsebenzi abamatasa ngawo noThemba. Ubuye wabonga uMdali ngokuthi agcine ekwazile ukuhlangana nale nsizwa. Ethintwa yintatheli yephephandaba, uthe yize engakaqali ukusebenza estudiyo noThemba kodwa zikhona izingoma esezibhalwe yile nsizwa. “Ngisalalele iculo elilodwa kwawabhalile. Kukhona esizokwenza naye kodwa ngisafuna ukumuzwa kahle kuqala estudiyo, kusho lo DJ. UThemba ephawula ngohlelo lwakhe noTira, uthe akathandi ukudalula okuningi ngomsebenzi wakhe noDJ Tira kodwa kukhona abamatasa ngakho. “Ngimatasa kakhulu futhi engikwenzelwe ngabalandeli bami kusangimangaza namanje. Ngikhuluma nawe nje kunemali abayiqoqayo eqondene ngqo nami njengoba nginganqobanga kwiBig Brother Mzansi.  Lujule kakhulu uthando abanalo futhi luyangithokozisa,” kusho uThemba. Eqhuba uthe isenzo sabalandeli sibe yinto abaqhamuke nayo ngale kokuthi baze baxhumane naye. “Futhi akukho noyedwa umuntu engamcela ukuthi aqhamuke nalolu hlelo lwemali njengoba kwanqoba uMpho esasiyibheke naye imali,” kusho uThemba. Le nsizwa yathatha izinhliziyo zababukeli abaningi ngesikhathi isendlini kaBig Brother Mzansi. Abanye babo babeqhakambisa igama layo bezitshela ukuthi yiyona ezophuma noR2 million owawubhekwe ngezinye izimbangi eyayihlala nazo endlini.  