UMENGAMELI we-ANC Women’s League osanda kulahlwa yicala lokuqamba amanga efungile, uNkk Bathabile Dlamini, akayizwa eyokuthi kufanele ashenxe esikhundleni. UNkk Dlamini usephonsele inselelo abathi akashenxe esikhundleni wathi  abafunde uMthethosisekelo we-ANC ngaphambi kokuthi baphawule. Emva kokuthi uNkk Dlamini elahlwe yicala, ikhulile ingcindezi yokuthi akashenxe esikhundleni njengoba i-ANC inomthetho othi bonke abaholi abathinteka emacaleni kufanele bashenxe ezikhundleni. Umhlangano wesigungu esiphezulu kwi-ANC uyalele abaholi be-ANC ukuthi benze isiqiniseko sokuthi uNkk Dlamini uyashenxa esikhundleni. UNkk Dlamini ekhombisa ukungahambisani nalesi sinqumo. Emva kwesimemezelo se-ANC sokuthi kufanele ashenxe esikhundleni, uNkk Dlamini ubhale ezinkundleni zokuxhumana lapho egxeke khona lesi sinqumo. UNkk Dlamini uthe kuyamxaka ukuthi kungani yena enganikezwa ithuba lokuthi adlulisele phambili isinqumo senkantolo njengoba kwenza abanye ozakwabo. “Sonke sinamalungelo. Kufanele sonke sifunde uMthethosisekelo we-ANC ngaphambi kokuthi sikhulume. Ngifuna ukwenza isethembiso sokuthi lolu ngeke kube uhambo olulula.” UNkk Dlamini uthe indlela udaba lwakhe olusingethwe ngayo ikhombisa ngokusobala ukuthi abantu besifazane bayacindezelwa. Ugxeke izinkantolo nabezindaba ngokucindezela abesifazane. Umengameli we-ANC, uMnuz Cyril Ramaphosa, usanda kuveza ukuthi udaba lukaNkk Dlamini lusezithebeni. NgoLwesithathu uRamaphosa uveze ukuthi bahlela ukuhlangana noNkk Dlamini maduze, ukuze babhunge ngalolu daba. Namhlanje, uNkk Dlamini uugwetshiwe ngecala lokuqamba amange efungile. Inkantolo iyalele uNkk Dlamini ukuthi akhokhe inhlawulo kaR200 000 noma abhadle ejele iminyaka emine.