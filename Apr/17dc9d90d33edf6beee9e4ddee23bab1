I-ANC iyichithe njengamampunge imibiko yokuthi kugcine kumenele oyiPhini likaNobhala jikelele wale nhlangano, uNksz Jessie Duarte. I-ANC iyichithe njengamampunge imibiko yokuthi kugcine kumenele oyiPhini likaNobhala jikelele wale nhlangano, uNksz Jessie Duarte. Okhulumela le nhlangano, uMnuz Pule Mabe, ugxeke imibiko esabalale ezinkundleni zokuxhumana zokuthi uzakwabo akasekho emhlabeni. Sekuphele cishe izinyanga eziyisithupha uNksz Duarte athatha ilivu yokugula emuva kokungaphili. UMabe ugxeke abasabalalisa lezi zindaba ezingekho, wathi abanazwelo. “Ngamanga ukuthi akasekho uNksz Duarte emhlabeni. Lezi zindaba ezisabalele zingamampunge. UNksz Duarte ubegula kodwa manje useyalulama. Uzimisele ukubuyela ehhovisi noma yinini.” Unxuse labo abasabalalisa lawa mampunge ukuthi bayeke. “Lokhu kwenza kube nengebhe engenasidingo kwi-ANC, emndenini kaNksz Duarte kanjalo nakubangani. Uma kukhona abasaqhubeka nalawa manga, sizophoqeleka ukuthi siye kwabomthetho.” Uncome labo abasaqhubeka nokuvakashela uNksz Duarte okubalwa kubo amalungu esigungu esiphezulu nabaholi kule nhlangano kanjalo nabangani. UNksz Duarte ubambe izintambo kwesikanobhala wenhlangano emva kokumiswa kukaMnuz Ace Magashule, obhekene necala lenkohlakalo. Kwenzeka lokhu nje, le nhlangano inomhlangano oyisipesheli wesigungu esiphezulu namhlanje wokubhunga ngezinto ezithinta izingqungquthela zale nhlangano njengoba ngoDisemba kulindeleke ukuthi kube nekazwelonke. 