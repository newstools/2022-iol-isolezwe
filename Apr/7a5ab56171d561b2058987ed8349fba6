UMHOLI we-Economic Freedom Fighters (EFF), uMnuz Julius Malema, uthi izikhulu zikahulumeni obusayo zikhetha iphela emasini ngezindawo ezikhahlanyezwe yizikhukhula ezizivakashelayo ngoba zifuna ukuqhuba inkohlakalo yazo. Ukusho lokhu izolo ngesikhathi evakashele abahlali basemjondolo yaseClare Estate, ngaseSpringfiled, abakhahlanyezwe yizikhukhula ngeledlule. Uthe abaholi babonakala beyohlola imigwaqo namabhuloho akhahlanyezwe yimvula ngoba yilapho kunamathuba khona amaningi okuthi bakhwabanise imali yamathenda. “Bagcwele lapho kuwe khona amabhuloho nalapho okumuke khona imigwaqo ngoba yilapho okunamathuba khona amathenda. Lokho bakwenza ngoba bagijimisa kakhulu imali, hhayi abantu. Thina sifuna ukuza lapho okukhona khona abantu,” kusho uMalema. Uthe bazi kahle ukuthi uhulumeni ukhohlakele kanti uzosebenzisa lezi zimali engqungqutheleni yangoDisemba. “Le nhlekelele ize ngesikhathi esihle kakhulu kubona lapho bezoyisebenzisa ukuthenga ivoti lezithunywa zabo,” kusho uMalema. Uthe bonke abantu bakule ndawo kufanele basuswe kuyo, batholelwe enye indawo yokuhlala. Uthe lokhu bekungesiyo into obekufanele ithathe uhulumeni izinsuku eziyisikhombisa. Edlulisa amazwi enduduzo komunye wabantu abalahlekelwe amalungu abo kule mvula, uthe basazoqhubeka nokulwa udaba lokubuyiselwa komhlaba kubantu ukuze abantu bezohlala ezindaweni eziphephile. Uphinde wathi iqembu lakhe lizoqinisekisa ukuthi abashonelwe bayaluthola usizo abaludingayo ukufihla ngesizotha izihlobo zabo. Ngesikhathi efika kule ndawo uMalema nobuholi obuphezulu beqembu, ubephethe amaphasela okudla angu-500, izingubo zokulala nezipontshi okungu-500, ukunikeza abahlali bakule ndawo abakhahlamezekile. I-EFF iphinde yanikela ngo-R500 000 esontweni eliphekela abakhahlamezekile. 