NKOSIKHONA CELE AYATHUTHUMELA amalungu omphakathi aku-ward 57, eNanda enyakatho yeTheku ngesenzo sekhansela le-EFF lesifazane okuthiwa libhaxabule umuntu kabuhlungu laze lamphonsa esitamkokweni maqede lamfunza indle ngenkani. Namanje kuthiwa siseyindaba egudwini kumalungu omphakathi wakule ndawo isenzo sikaNksz Natalie Webster (38) okuthiwa ubhaxabule uMnuz Sibonelo Mhlongo emsola ngokuthi ungene kwakhe weba ifoni. Isolezwe ngoMgqibelo litholile ukuthi leli khansela ngesikhathi lenza lokhu belihambisana namadoda ayizikhondlakhondla. “Namanje sisamangele impela asikaze siyibone thina into enjengalena. Lo wesilisa iqiniso nje ukuthi wehliswe isithunzi ngale nto eyenziwe kuyena,’’ kuchaza ilungu lomphakathi elingathandanga ukudalululwa. USbonelo uthe ufuna ubulungiswa ngokuhlanjalazwa kangaka engenacala. Uthe namanje kusaduma ikhanda kuyena ngendlela aphatheke ngayo. Uthi ubezihambela ngakubo kwathushuka ikhansela langabuza lutho lamane lamngenela ngesibhaxu. Isolezwe ngoMgqibelo linayo ividiyo lapho uSibonelo evuma ukuthi ushaywe kabuhlungu yikhansela. Eceleni kwakhe kuzwakala amalungu omphakathi ebabaza ethi : “Hheyi waze wanesihluku nangu umuntu wesifazane. Waze wanesihluku uWebster.” Elinye ilungu lomphakathi elicele ukuba ligodlwe igama lalo lithe liyakubona ngisho okwezinhlungu kodwa lokhu kokuthi ashaywe kabuhlungu bese ephonswa esitamkokweni maqede afunzwe indle yikhona okubashaqisile kakhulu. Omunye wesilisa ocele ukuba naye ligodlwe igama lakhe oyilungu lomphakathi eliqavile nozichaze njengosebenzisana kakhulu namalungu omphakathi, uthe sibanengile isenzo sekhansela. “Angithi ukube lo wesilisa umshayile lo wesifazane bese kuzoba khona abantu abazothi uhlukumeza abantu besifazane. Kodwa buka ukuthi umuntu wesifazane umhlukumeze kanjani umuntu wesilisa,’’ usho kanjena. Okhulumela amaphoyisa KwaZulu Natal, uLieutenant Colonel Nqobile Gwala uthe kuvulwe icala lokuhlasela ngenhloso yokulimaza emaphoyiseni aseNanda. Uthe kusolakala ukuthi owesilisa uhlaselwe ngowesifazane owayehambisana nabesilisa washaywa kabuhlungu walimala. Isolezwe ngoMgqibelo litholile ukuthi ikhansela kuyimanje lisetokisini livalelwe ngalo icala elisowa ngalo. Okhulumela i-EFF, uMnuz Vusi Khoza uthe bebengenalo ulwazi mayelana nesigameko. Uthembise ukuthi uzophenya. Uthe bazoxhumana nobuholi obuphezulu beqembu eThekwini ngenhloso yokuthola umnyombo wesigameko. Kunanezinsolo zokuthi isisulu sibalekile eNanda ngoba sike sahlaselwa ngabantu abathe bathunywe yikhansela. Bamfake emotweni ngodli bamyisa emaphoyiseni bemphoqa ukuthi asule icala.  