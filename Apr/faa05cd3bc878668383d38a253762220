KHETHA  SANGWENI  OGAQELE isikhunda sikasihlalo we-ANC eThekwini uNkk Zandile Gumede, ngeke ayethamele ingqungquthela yokukhetha ubuholi ngenxa yomthetho wokuthi ashenxe ngoba usabhekene namacala enkohlakalo. Ingqungquthela yesishiyagalombili ye-ANC yeSifunda seTheku ihlala e-ICC ngoMgqibelo ize iphume ngeSonto. UNkk Gumede uphakanyiselwe kwesikasihlalo kanti uzobhekana noMnuz Thabani Nyawose onguSomlomo kuMasipala weTheku. Okhulumela i-ANC KwaZulu-Natal uMnuz Nhlakanipho Ntombela uthe ngeke alubhade engqungqutheleni uNkk Gumede. “ Ngeke akwazi ukuza phela ngenxa yomthetho wokuthi usashenxile esikhundleni, uzoza kanjani uma kunjalo? kusho uNtombela. Okhulumela abalandeli bakaNkk Gumede uMnuz Ntando Khuzwayo  uveze lokhu emsakazweni Ukhozi FM. UKhuzwayo uthe akubakhathazi ukuthi uNkk Gumede ushenxile noma engakhethwa ngeke kuphazamise umsebenzi we-ANC lokho. “ Ubuholi besifunda bunamalungu angu-25 azobe esebenza nokusho ukuthi azokwazi ukuqhuba umsebenzi,’’ kusho uKhuzwayo. Lokhu kungezi komuntu engqungqutheleni ebe ephakanyisiwe kuzobe kungaqali ngoba kwenzekile eMpumalanga lapho bekubanjwe khona eyokukhetha ubuholi besifundazwe. UMnuz Mandla Msibi okhethelwe kwesikamgcinimafa wayengekho. Wakhethwa emuva kwalokho wakhunjuzwa ukuthi akashenxe.