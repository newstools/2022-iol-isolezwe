NGEKE isateleka ngePhasika iNational Union of Metalworkers of South Africa (Numsa) emkhakheni wamabhasi emuva kokuthi abaqashi bephakamise ukuthi bazokwazi ukunyusa amaholo ngo-4.5%. Ngeledlule, Isolezwe libike ukuthi angase angabikhona amabhasi ngePhasika emuva kokuthi izingxoxo zamaholo phakathi kweNumsa nabaqashi okuyi-South African Bus Employers Association (Sabea) ne-Commuter Bus Employer Association (Cobea), zifinyelele kwangqingetshe. Izolo, uNkk Phakamile Hlubi-Majola utshele Isolezwe ukuthi amalungu abo azosebenza ngePhasika okusho ukuthi amabhasi azobe ekhona njengoba abaqashi beze nesiphakamiso esisha. "Sibe nomhlangano wokuzama ukuthola isixazululo nabaqashi obuhlelwe yi-South African Road Passenger Bargaining Council (Sarpbac), lapho sibone abaqashi benza isiphakamiso esisha sika-4.5%. Le mali izongena kubo bonke abasebenzi ngisho labo abasanda kuqashwa, kuzohlanganiswa nemihlomulo. Okwamanje sizobuyela kubasebenzi nesiphakamiso esisha okusho ukuthi isiteleka ebesilindele ukuthi sibe ngePhasika, ngeke sisaba khona," kusho uNkk Hlubi-Majola. Uthe lokhu akusho ukuthi isiteleka ngeke sibe khona ngokuzayo ngoba asikho isivumelwano abasisayinile nomqashi njengoba besazobonisana nabasebenzi ukuzwa uvo lwabo. Uveze ukuthi bazobuyela ezingxoxweni nomqashi ngo-Ephreli 22, emuva kokuxoxa nabasebenzi kuzo zonke izifundazwe. 