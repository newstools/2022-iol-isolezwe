ZINGAPHEZU kuka-340 000 izitshudeni ezingakalutholi uxhaso lweNational Students’ Financial Aid Scheme (NSFAS) ngoba kunezinto ezisacutshungulwa okubalwa kuzo imininingwane yezitshudeni izikhungo zemfundo ephakeme ezingakayiniki abalesi sikhwama nalabo abafaka izikhalazo ngokungaxhaswa. Lokhu kuvele ngesikhathi izikhulu zalesi sikhwama zichazela amalungu ekomidi lemfundo ephakeme ePhalamende ngebanga eselihanjiwe njengoba kusakhishwe ingxenye yokuqala yemali yayiswa ezikhungweni. Abalesi sikhwama baveze ukuthi emalini abayikhiphile, bakhokhele zonke izindleko zezitshudeni ezifaka ukudla, imali yokuthenga izinsiza kufunda, indawo yokuhlala kanti imali engakakhokhwa eyokufunda. UNksz Nthuseng Mphahlele, obhekele ukusebenza kweNSFAS, uthe basathole ulwazi lwezitshudeni ezingu-459 141 emanyuvesi okuyizona abasazikhokhele kwezingu-597 700 okumele bazixhase kulo nyaka. Uthe ezingu-35 372 abazixhasanga ngoba kukhona izinto ezifana namamaki abangakawatholi emanyuvesi. “Sisalinde ulwazi lwezitshudeni ezingu-145 751 oluvela emanyuvesi ukuze sikwazi ukuxhasa lezi zitshudeni ezisele. Okwamanje sikhokhele amanyuvesi u-R7 189 billion. Emakolishi amakhono sisathole ulwazi oluphelele lwezitshudeni ezingu-147 041, sisakhokhele ezingu-103 432 kuphela.” Uthe kulawa makolishi bahlele ukuxhasa izitshudeni ezingu-359 195 kulo nyaka. “Sisalinde amafayela ezitshudeni ezibalelwa ku-200 000 ukuze sikwazi ukuzixhasa. Emakolishi amakhono kunenkinga yokuhamba kancane ekutheni sithole ulwazi lwezitshudeni ngoba uthola ukuthi uyedwa umuntu osebenza ehhovisi lokusiza labo abafuna uxhaso. Siye sithumele ithimba lethu ukuyosiza ngoba uthola ukuthi kuhamba kancane ukuthi sithole ulwazi bese siphuza ukukhipha uxhaso.” Uthe labo abafake izikhalazo zokungalutholi uxhaso, bahlela ukuphothula uhlelo ekupheleni kwale nyanga ukuze bazi noma uxhaso bayaluthola noma bayachithwa. “Bekuwunyaka wokuqala lo ukuthi zonke izitshudeni zifake izikhalazo ngqo kwiNSFAS. Imigomo yokuthola uxhaso kulo nyaka iqine kakhulu, ngakho ezinye zezitshudeni beziletha ulwazi olungelona uma zifaka izikhalazo. Kwesinye isikhathi uthole ukuthi isitshudeni silethe imiqingo ekokoteliwe bese senza uphenyo.” Uthe izitshudeni ezingu-37 540 ezifikayo, zifake izikhalazo zokuthi kubuyekezwe isinqumo sokuthi zingaxhaswa. “Ezingu-20 182 sizigunyazile zizoluthola uxhaso, ezingu-13 354 zisacutshungulwa kanti ezingu-1 538 zichithiwe. Kwebezivele zixhasiwe ezingu-42 062 zifake izikhalazo, kwagunyazwa ezingu-5 039, kwachithwa ezingu-1 646.” Zihlale zikhala izitshudeni ngokuhamba kancane ekutheni zithole izimpendulo eziveza ukuthi zixhasiwe noma zichithiwe. Isikhulu esiphezulu salesi sikhwama, uMnuz Andile Nongogo, sithe into eyenze baphuza ukuxhasa izitshudeni kulo nyaka yingoba bebesalinde imali. Uthe basakwazi ukukhokhela izinsiza zezitshudeni kule ngxenye yokuqala ngoba ukube bebekhokhela izifundo bebezokhokha u-R12 billion, abangenawo njengoba besathole imali engaphansi kwale. Uqhube wathi basakweleta izikhungo imali yokufunda.