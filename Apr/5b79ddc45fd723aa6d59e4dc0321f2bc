 I-DURBAN Chamber of Commerce and Industry isicele ukuthi uhulumeni alekelele osomabhizinisi abakhahlanyezwe yimvula futhi abangenawo umshwalense KwaZulu-Natal. Esitatimendeni esithunyelwe kwabezindaba, iDurban Chamber iveze ukuthi amabhizinisi aKwaZulu-Natal, athikamezeke kakhulu ngenxa yemvula edale izikhukhula futhi amanye asavaliwe yize imvula ibisanqamukile. UNksz Mpume Zwane ongumgqugquzeli kwiDurban Chamber, uveze ukuthi amabhizinisi amaningi athikanyezwe yiCovid-19 kwathi ngoJulayi athikanyezwa yizibhelu njengoba manje esevalwe ngenxa yezikhukhula. "Abanye osomabhizinisi abanawo umshwalense lokhu kwenza kube nzima ukuthi bavule amabhizinisi uma behlaselwe yinhlekelele. Kufanele uhulumeni acacise ukuthi uzobalekelela kanjani osomabhizinisi. Ingqalasizinda siyibonile ukuthi ithintekile nayo kufanele ayilungise," kusho uNksz Zwane. Uthe yize imvula ihambisana nesivuvujikelele kodwa ukholwa wukuthi umonakalo ubungeke ube mkhulu kakhulu ukube uhulumeni uhlale eyilungisa ingqalasizinda, aqinisekise ukuthi izitamkoko ziyahlanzwa njalo. Ugqugquzele uhulumeni ukuba asebenzisane nazo zonke izinhlaka ezithintekayo ukuze kulungiswe imigwaqo nengqalasizinda ephazamisa ukusebenza kwezimboni nenhlalo yabo bonke abantu. Uphethe ngokuthi, lesi simo sizowuthikameza kakhulu umnotho waKwaZulu-Natal, obusazama ukusimama emuva kokuphazanyiswa yizigameko ezihlukene. 