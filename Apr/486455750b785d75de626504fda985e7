 ASEFIKILE amasosha azolekelela abantu abakhahlanyezwe yizikhukhula esifundazweni iKwaZulu-Natal. Ekuqaleni kwaleli sonto, uMnyango wezokuBusa ngokuBambisana nobuHoli boMdabu KwaZulu-Natal ucele amasosha ukuthi alekelele njengoba isifundazwe sihlaselwe yimvula enamandla. Lo mnyango wabuye wanxusa abantu abahlala ezindaweni eziseduze nemifula noma imihosha ukuthi bawashiye amakhaya, baye ezindaweni eziphephile ngoba kungenzeka amanzi agcwale kuleyo mihosha, okungababeka engcupheni. UNkk Thandi Modise, onguNgqongqoshe wezoMbutho wokuVikela uthe bazokwenza konke okusemandleni ukulekelela lapho kudingeka khona. UModise akafikanga yedwa kodwa ubehamba nabanye ongqongqoshe beminyango eyahlukene bezokwethula izinhlelo zabo mayelana nosizo oluzokwenziwa wuhulumeni. Amasosha afika nje kusanda kukhishwa isibalo sakamuva sabashonile enhlekeleleni. Bangu-395 asebeqinisekisiwe okwamanje, bangu-355 ngaphansi kukaMasipala weTheku, 28 kwiLembe bathathu, 3 eKing Cetshwayo bayisithupha, oGwini babili naseMzinyathi. UNgqongqoshe wezokuHlaliswa kwaBantu, uMmamoloko Kubayi uveze ukuthi zingu-3 937 izindlu ezibhidlike zaphela ngenxa yenhlekelele. Uveze ukuthi uzobambisana nongqongqoshe wesifundazwe ukutholela  abakhahlamezekile izindawo zesikhashana zokukhosela Umphakathi odinga usizo ungathinta amathimba enhlekelele kulezi zinamba: kumasipala Ugu: 039 682 2414, eMgungundlovu: 033 343 1719, oThukela: 086 010 4257, eMzinyathi: 034 212 2222, eMajuba: 034 329 7200, eZululand: 035 874 5500/081 433 7771, eMkhanyakude District- 080 011 7770/035 573 1647, eKing Cetshwayo: 0800 111 258/035 799 1105, kwiLembe: 032 437 9379, eHarry Gwala: 039 834 0070, eThekwini: 031 361 0000.