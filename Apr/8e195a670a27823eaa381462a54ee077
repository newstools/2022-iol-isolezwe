USIHLALO omusha we-ANC esifundeni saseThekwini, uNkk Zandile Gumede, uthe umthetho wokuthi ashenxe esikhundleni ngenxa yamacala awahambayo ngeke kuphazamise umsebenzi we-ANC. Ekhuluma neSABC emva kokuqokelwa kulesi sikhundla  yize ebengekho engqungqutheleni yokukhetha ubuholi be-ANC kulesi sifunda esikhulu ukunazo zonke, uthe ujabule uma ebheka lapho esuka khona eminyakeni emine eyedlule. Uthe umsebenzi wakhe manje wukubumba i-ANC eThekwini njengoba ebevele eyisebenzela futhi kade eyimeya ngaphambi kwekhona uMnuz Mxolisi Kaunda. Uthe ngisho emuva kokhetho lohulumeni basekhaya wenze isiqiniseko sokuthi kukhona indima ayidlalayo ukuze iTheku libuyele kwi-ANC. UNkk Gumede uhlule usomlomo womkhandlu iTheku, uMnuz Thabani Nyawose ngamavoti angu-210 kwangu-181, engqungqutheleni ebiseNkosi Albert Luthuli Convention Centre. Uthe kumele i-ANC ibonakale ibambisene futhi vele bebesebenza noNyawose. Uthe yize enqindwa wumthetho we-ANC wokushenxa kwalabo abahamba amacala enkohlakalo kodwa uzobe enika izeluleko ethimbeni asebenza nalo njengoba engasebenzi yedwa kodwa kukhona iphini likasihlalo, unobhala, iphini likanobhala, nomgcinimafa.  UNkk Gumede uthe ubuhlungu umthetho wokushenxa akawufiseli muntu ngoba ngisho uMthethosisekelo uyasho ukuthi umuntu umsulwa kuze kube utholwa enecala inkantolo. UNkk Gumede udla umhlanganiso nje akakwazanga ukuziyela mathupha engqungqutheleni ngenxa yokuthi uchaphazelwa umthetho we-ANC othi bonke abaholi ababhekene namacala kufanele bashenxe ezikhundleni. Njengamanje uNkk Gumede ubhekene namacala enkohlakalo athinta ithenda lezigidi zamaRandi lokuqoqwa kukadoti kuMasipala iTheku. Igama lakhe liphakamiswe engekho, kwafundwa incwadi lapho ebevuma khona ukuthi igama lakhe lifakwe embangweni wezikhundla. Njengoba ebhekene namacala, kulindeleke ukuthi ashenxe esikhundleni kuze kuba kuphothulwa icala lakhe. Omunye naye ongase ashenxe esikhundleni ilowo oqokwe njengomgcinimafa engqungqutheleni, uNkk Nomthandazo Shabalala, naye obhekene necala elifanayo nalelo elibhekene noNkk Gumede. Bonke abahambisana noNkk Gumede bakwazile ukunqoba izikhundla ezibalulekile okubalwa kubo uMnuz Musa Nciki, okhethelwe kwesikanobhala, uMnuz Thembo Ntuli okhethelwe kwesephini likasihlalo,  noMnuz Nkosenhle Madlala okhethelwe kwesephini likanobhala. Ukuwina kwabo kubuyise ithemba kulabo abazibiza ngeRadical Economic Transformation Forces, okuwuhlangothi lwe-ANC olungahambisani nomengameli wenhlangano, uMnuz Cyril Ramaphosa. UNkk Gumede nahambisana nabo banqobe emva komdonsiswano oze wasusa itwetwe lokuthi ingqungquthela izobhuntsha bungakakhethwa ubuholi. Obekubangwa wukuthi kufanele yini amalungu ethimba lesikhashana ebelihola i-ANC esifundeni anikwe igunya lokuvota. Agcine engavunyelwanga ukuthi avote emva kokuthi abeseka uNkk Gumede bephikisene nalokhu. Okhulumela abeseka uNkk Gumede, uMnuz Ntando Khuzwayo, uthe bajabule ukuthi ekugcineni bugcine bukhethiwe ubuholi be-ANC esifundeni iTheku. Bese kuphele isikhathi eside i-ANC ingenabo ubuholi  kulandela ukuthi ubuholi bayo bahlakazwa ngo-2019. UKhuzwayo uthe manje i-ANC isizokwazi ukuqhuba imisebenzi yayo njengoba isinobuholi. UKhuzwayo unxuse ukuthi kube nobumbano. Khonamanjalo, i-ANC ikhethe ubuholi obusha esifundeni iHarry Gwala. UMnuz Zamo Nxumalo, oyimeya yesifunda iHarry Gwala, uphinde wakhethelwa kwesikasihlalo we-ANC. UMnuz Zenzele Msomi ukhethwe njengonobhala, kwathi uMnuz Ray Langa yena wakhethwa njengephini likasihlalo. UMnuz Qiniso Mnguni ukhethwe njengophini likanobhala kanti uNksz Lindiwe Mjobo yena ukhethwe njengomgcinimafa. Emasontweni azayo i-ANC kulindeleke ukuthi kukhethwe ubuholi bezifunda iMzala Nxumalo, Musa Dladla neNkosi Bhambatha nokuyizo ezisasele emuva.