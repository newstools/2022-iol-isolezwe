 BAQINISILE abathi ukuhlupheka kuyezwana futhi i-ANC iyisibonelo esingena khaxa kuleso sisho. Lokhu kungenxa yokuthi iya ngokuya ibisha kakhulu enkingeni yemali. Kuyaziwa ukuthi i-ANC ibhekene nenkinga yokushodelwa yimali futhi kuze kuholele ekutheni yehluleke wukuholela abasebenzi bayo. UKhongolose wangena ehlazweni ngoba abasebenzi bagcina bezidela beteleka, becikwa wukuthi izikhalo zabo azizwakali. Konke lokhu kwenzeka kuKhongolose onezinselelo zobuqembuqembu, nokwehlelwa wukwesekwa ngabavoti okucace ngesikhathi sokhetho lohulumeni bezindawo. Ilahlekelwe omasipala abaningi abanye ibaphethe ngokubambisana namanye amaqembu. Konke kufika ngesikhathi isolwa ngokungena ngomkhono nesiphanga enkohlakalweni futhi abanye abaholi bayo bahamba izinkantolo ngamacala enkohlakalo. Muva nje, kusanda kuvela ukuthi ikweleta umqoqi wentela iSARS, imali ephakathi kukaR80 million kuya kuR100 million. Okungase kuholele ekutheni kudliwe impahla yayo uma ingayikhokhi le mali. Inhlangano enkulu kangaka ephethe umbuso wezwe ifike kanjani esimeni semali esibi kangaka? Kungani iphenduke iqaqa kulabo ababenikela ngemali kuyona ekuqaleni? I-ANC uma isichaza isimo sayo ithi, inkinga idalwa wukuthi sekukhona umthetho omusha ophoqa amaqembu ukuthi anekele izwe ngokuthi imali ayithathaphi. Lokhu kuthiwa yikhona okudala itwetwe kubantu abafisa ukunikela ngoba abafuni kwazi izwe lonke ukuthi bafaka imali kuKhongolose, ngezizathu ezehlukene. Umbuzo okufanele sizibuze wona wukuthi ngabe bebenikela ngoba bethanda inhlangano noma kukhona abebesuke bekugaqele kwi-ANC njengenhlangano esemandleni? Kuke kwaba nemibiko eminingi ethi abantu abathola amathenda kuhulumeni yibona abebenikela kakhulu kwi-ANC abanye bexhawula ezikhulwini zayo uqobo. Konke lokhu kwenza abaningi bashaye amakhala ngokuthi kungenzeka ukuthi bekuqhuthswa inkohlakalo yokugwazela, amathenda kahulumeni. Kunabaholi be-ANC okuthiwa babelungiselwa imizi yabo yizikhulu zezinkampani ezithola amathenda kahulumeni. Okhulumela i-ANC uMnuz Pule Mabe, ucashunwe ekhala ngokuthi inehaba indaba yesikweletu se-ANC sakwaSARS ngoba wudaba olusetshenzwa wuMgcinimafa wenhlangano uMnuz Paul Mashatile, futhi i-ANC ayiyibalekeli intela.Umhlaziyi wezepolitiki uSolwazi Bheki Mngomezulu, weNyuvesi iWestern Cape, uthe kunezizathu ezehlukene ezenze i-ANC yazithola isenkingeni yemali. “Abanye abebenikela bebekwenza ngoba bebheke ukuthola amathenda kanti abanye bebengabangani bezikhulu ezithile futhi abafisa ukuthi kungaziwa ukuthi bafaka imali. Into ebalimazile wumthetho othi akwenekelwe izwe ngabanikelile, uma kuthiwa i-ANC ibiwuvimba lo mthetho ungaphasi ibizobonakala sengathi ifihla okuthile. Bazame kaningi ukuwugwema lo mthetho kodwa kwafika lapho kuphela khona amahlathi,” kusho uMngomezulu. UMngomezulu uthe enye into eyenza abantu baqhele bangayifaki imali wukuthi i-ANC isizakhele igama elibi emphakathini ngenkohlakalo nokulwa yodwa. Uthe abanye osomabhizinisi abathandi ukuzihlanganisa nenhlangano esolwa ngenkohlakalo ngoba bavikela isithunzi sabo. Uthe lolu daba luyihlinzela ezibini i-ANC ngoba ivela njengabantu abangakwazi ukuhlela izinto zabo. UMngomezulu uthe i-ANC isobishini olubi futhi kuyothatha isikhathi ukuthi ilungise isimo sayo. Uthe enye into elimaza i-ANC wukuthi abanye abantu abasabuvuseleli ubulungu babo kanti ibithola imali uma buvuselelwa.Omunye umhlaziyi wezepolitiki uMnuz Thabani Khumalo, uthe i-ANC kufanele ikuqonde ukuthi akekho usomabhizinisi ongavele azofaka imali yakhe mahhala, engeke athole lutho. “Inkampani ifaka imali lapho edla khona ngoba izinkampani zinomgomo wokuthi uma kukhona imali ephumayo kufanele kube wukuthi iyokhonga inzuzo. Kunobuhlobo obukhulu phakathi kwamabhizinisi nepolitiki kodwa abamabhizinisi abayithandi into elimaza igama labo. Inkinga isazoba khona ngoba manje abaningi abathandi ukuthi kwaziwe ukuthi bayanikela emaqenjini ezepolitiki,’’ kusho uKhumalo. Uqhube wathi lokhu kuyiphosela inselelo i-ANC ukuthi ishintshe indlela eyenza ngayo izinto ihambisane nesimo sesimanje ukuze isimo sibe ngcono. Uthe nayo indaba ye-ANC yokubhalwa kwabi kwabezindaba ngenkohlakalo ayigcini ngokuyiphundla amavoti kodwa yenza abantu abaningi bangafuni ukumataniswa nayo. UKhumalo uthe izinkinga ze-ANC eziningi zidalwa yiyona uqobo lwayo, okwenze yagudluka kulolu dumo eyayinalo kuqala isanda kuvulwa umlomo ngesikhathi sobandlululo. UKhumalo ukhale ngokuthi i-ANC yaziwa ngokukhuluma kakhulu kepha ingazithathi izinyathelo. Yingakho igcina inezinkinga. Kumanje i-ANC ilungiselela ingqungquthela yokukhetha ubuholi okufanele ibengoDisemba nonyaka, kanti imali izodingeka kakhulu kunakuqala ngoba kunezindleko okumele zikhokhelwe. Okunye okufanele bakwenze wukuthi uma befika kuyo ingqungquthela bayihlalele bayixoxe inkinga yemali ebahlasele, bese bephuma namaqhinga okuthi bazoyisombulula kanjani. Izinkinga ezingaka azigcini ngokufaka inhlangano ehlazweni kodwa ziphinde zijivaze ubuholi zishiye imibuzo yokuthi ngabe bunawo yini amava afanele?   