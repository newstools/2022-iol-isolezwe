 UVELE eNkantolo yeMantshi yaseKokstad, uthisha okuthiwa ubhadanywe ngamaphoyisa nezinkomo ezintshontshiwe okuthiwa bezilayishwe elolini. Kuthiwa amaphoyisa abeqhuba umkhankaso wawo wokukhuculula ubugebengu ngesikhathi elamela iloli ebelihamba emgwaqweni ophakathi kwaseNtsikeni neFranklin ithwele imfuyo. Okhulumela amaphoyisa KwaZulu-Natal uLieutenant Colonel Nqobile Gwala, uthe kuboshwe uthisha oneminyaka engu-51. “Iloli ebelithwele izinkomo ezintathu limiswe amaphoyisa, kwatholakala ukuthi zebiwe eFranklin.  Zibuyiselwe kumninizo, kwathi umsolwa waboshelwa icala lokweba imfuyo,” kusho uLieutenant Colonel Gwala. Kwenzeka lokhu nje, ngeledlule amaphoyisa abesanda kubhadama abasolwa abathathu abaneminyaka ephakathi kuka-16 no-21 bezama ukweqa umngcele belibangise eLesotho nomhlambi wezinkomo eziwu-13 okuthiwa zazintshontshwe eNtsikeni. Abasolwa babekwa amacala okweba imfuyo nawokuba kuleli ngokungemthetho njengoba kwavela ukuthi bangabokufika.  Babingelele iNkantolo yeMantshi yaseMzimkhulu ngeledlule kanti bazophinde bavele ngoLwesithathu enkantolo efanayo. 