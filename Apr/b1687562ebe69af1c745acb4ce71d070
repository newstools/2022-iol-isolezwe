MHLENGI SHANGASE ZIZOKWENZELWA uhlelo oluyisipesheli lokubuyisa isikhathi esilahlekile izikole zaKwaZulu-Natal ezikhahlanyezwe yizikhukhula. ZIZOKWENZELWA uhlelo oluyisipesheli lokubuyisa isikhathi esilahlekile izikole zaKwaZulu-Natal ezikhahlanyezwe yizikhukhula. Lokhu kuvezwe ngokhulumela uMnyango weMfundo eyisiSekelo, uMnuz Elijah Mhlanga, othe kuzoqala kuhanjiswe amagumbi okufundela esikhashana ezikoleni ezikhahlamezekile. Uthe bayaqala kancane ukubuyela ezikoleni abafundi emva kwalezi zikhukhula njengoba ngoLwesihlanu u-90% ubusezikoleni. Uqhube wathi zehlile zafinyelela ku-72 izikole okungafinyeleleki kuzona, zingu-630 ezikhahlamezekile. “Sibanxusile othishanhloko ukuthi bangabaxoshi abangayigqokile inyufomu. Sizohlinzeka usizo lokweluleka ngokwezengqondo kwabakhahlamezekile, kwenziwe nohlelo lokubuyisa isikhathi esilahlekile. Sizohlinzeka ngezinsiza zokufunda, siqhubeke nokuthi badle abafundi.” ICosas yanxusa ukuthi kube nohlelo lokubuyisa isikhathi oluzokwenziwa ukusiza lezo zikole ezikhahlamezekile. Uthe amagumbi angomahamba nendlwana azofika kuleli sonto, wathi kusenzima ngoba kunabafundi abahlanu abasadukile. “Izikole ezinenkinga yezinto zokuhamba zingu-34, amabhasi angu-39 namatekisi angu-18 awakwazi ukuthutha abafundi ngenxa yokuthi kusenodaka kwezinye izindawo futhi kwezinye imigwaqo ayikalungi kwezinye amabhuloho adilika.” Uthe bazama ukuxhumana nabafundi abakhosele emahholo nemindeni yabo ukuze bakwazi ukuthola izinsiza. “Laba bafundi kumele baqhubeke bathole ukudla kanjalo nezinsiza zokuthi bafunde. Yingakho sithi abaye ezikoleni ukuze sazi ukuthi isimo sinjani emakhaya.” Uthe imihlangano iyaqhubeka ukuze kulungiswe isimo. Uqhube wathi unethemba lokuthi abafundi bazobuyela ngobuningi babo ezikoleni. “Siyazi kwezinye izindawo kusenzima kakhulu ukuthi abafundi baye ezikoleni ngenxa yemigwaqo. Abanye siyazi ukuthi basathukile, abakakhululeki kahle ukuthi bangaya ezikoleni.” Uthe kwezinye izikole amanzi awakabuyi kahle okwenza basheshe baphume ukuze bakwazi ukuyozikhulula emakhaya. 