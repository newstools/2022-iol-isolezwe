 KUHELEZE umoya wokuzwana kubantwana nondlunkulu abebengayizwa eyokuhlala kweSilo uMisuzulu kaZwelithini, ekhweni laso ngenkathi sembesa ingoduso yaso, uNksz Ntokozo Mayisela. Umcimbi wokumbesa nokukhehla uNdlunkulu KaMayisela wokuqala, ubuselokishini oSizweni, eNewcastle. Ukubonakala kukaNdlunkulu uMandlovu waKwaLinduzulu noKaMafu wasoNdini, kumangaze abaningi ngoba bebengakaze babonakale emcimbini okukhona kuwo iSilo uMisuzulu. Kusenjalo kube sekutheleka uMntwana uThembi onguyisekazi weSilo esibusayo, naye owayeshaya phansi ngonyawo ngokuqokwa kwaso. Ukutheleka kwakhe emcimbini kudonse amehlo abaningi. Ufike wangena etendeni lezitatanyiswa, wahlala nondlunkulu. Emcimbini uNdlunkulu uKaMayisela bekucaca ukuthi ungumculi ngoba ubeziqalela amaculo okusinela iSilo, kukhona nelithi Akeningiyekeleni ngitelebhele. Kuqhume umkikizo kutheleka iNgonyama emcimbni, yafika yabingelela onina noyisekazi. AbaNtwana baseNdlunkulu bebeshintshana ngokuyochoma undlunkulu imali nezipho ezehlukene, okubalwa kuzona nezingubo zokulala. ISilo sichome uNdlunkulu KaMayisela iduku ebeligcwele izishaqane zemali. Kosaziwayo abebekhona kubalwa uLinda Sibiya noMroza Buthelezi abebephethe uhlelo, Zanele Mbokazi, Thokozani Langa nenyanga u-3Second. 