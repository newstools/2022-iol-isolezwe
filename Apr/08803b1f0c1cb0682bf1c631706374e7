ZIKHATHAZEKILE izinhlangano zezitshudeni ezikhungweni zemfundo ngokungakhokhwa kwemali yiNational Students’ Financial Aid Scheme (NSFAS) obekumele ikhokhwe ngoFebhuwari. Uphiko lwezitshudeni lwe-EFF, i-EFF Student Command (EFFSC), izolo lumashele emahhovisi kaNgqongqoshe weMfundo ePhakeme, uDkt Blade Nzimande, luyokhala ngokugqoza ekukhishweni kwemali yokuxhasa izitshudeni yiNSFAS. Lezi zitshudeni zikhala ngokuthi sekuwu-Ephreli kodwa imali ayikhokhiwe yonke. Bezikhala nangokuthi akekho ozichazelayo ukuthi kubambephi ukuthi zingalutholi uxhaso ekubeni ezinye zezitshudeni seziqale nokubhala izivivinyo? Ziqala izivivinyo nje kodwa ayikaze ingene imali yokuthi zithenge izinsiza-kufunda okubalwa amakhompyutha, izincwadi nezinye izidingo zokuthi zikwazi ukufunda. UMengameli wale nhlangano, uMandla Shikwambana, uthe le mashi imayelana nezidingo zezitshudeni njengoba kwakumele izimfanelo zabo zeNSFAS zikhokhwe ngoFebhuwari kodwa manje sekuwe-Ephreli, kazikhokhiwe.  Uthe bazoqhubeka bamashe balwele nemfundo yamahhala. Umengameli weSasco, uBamanye Matiwane, uthe bakhathazekile ngokuthi namanje izitshudeni azikazitholi izimfanelo zazo. Uthe babhalele uNgqongqoshe wezeziMali, uMnuz Enoch Godongwana, ngoMsombuluko, befuna abacacisele ngokuthi imali ibanjwe wumnyango wakhe yini? “Asifisi izitshudeni zibe nokhwantalala ngenxa yokuthi imali ayikhokhiwe.” I-NSFAS ithembise ukuthi izokhokhela izitshudeni kuleli sonto.