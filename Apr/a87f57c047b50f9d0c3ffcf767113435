LISENKANTOLO eNkulu ePitoli, icala lokubulawa kukanozinti weBafana Bafana, ne-Orlando Pirates, uSenzo Meyiwa. Yize lingaqalanga kahle icala ngenxa yokuthi iJaji uTshifhiwa Maumela, likhale ngokuqala ngemuva kwesikhathi bebanjezelwa wukuthi abasolwa abasuka ezindaweni ezahlukene futhi bafike ngemuva kwesikhathi. Abasolwa okungoMuzi Sibiya, Bongani Sandiso Ntanzi, Mthobisi Prince Mncube, Mthokoziseni Ziphozonke Maphisa noSifisokuhle Ntuli, bawaphikile amacala ababekwe wona bathi abatholanga ukuchazeleka kahle ngenqubo yecala. Kuthathwe ikhefu ukuze bakwazi ukuxoxisana nabameli babo ngalokhu, abathi abakwazi. Sekubuyelwa enkantolo uMshushisi wombuso u-Adv Baloyi ubeke uhlu lwamacala abasolwa ababhekene nawo: –  Icala lokubulala – Icala lokuzama ukubulala ngokudubula kubhekiswe kuZandile Khumalo –  Ukugebenga ngenhloso yokulimaza, kwebiwe icellphone yohlobo lweSamsung –  Ukuphatha isibhamu esingekho emthethweni Uthe uzochazela inkantolo ngokuhlaselwa kukaMeyiwa owayevakashele intombi yakhe uKelly Khumalo, ekhaya kubo eVosloorus. Uthi kwakukhona umama wakhe, udadewabo, isoka likadewabo nabangani bakaMeyiwa ababili. Kuthiwa inhlamvu eyangena kuMeyiwa esifubeni, yaphuma emhlane yahanjiswa kubahloli okuyibona abathola ukuthi kwasetshenziswa isibhamu sohlobo lwe-9mm. Kuthiwa lesi sibhamu sitholakale kumsolwa wesithathu uMncube.