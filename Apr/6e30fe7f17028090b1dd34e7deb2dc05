IKHWELO elishaywe wumphakathi liholele ekutheni kuboshwe umsolwa oneminyaka engu-47, otholwe nomazisi nama-passport omgunyathi eHillbrow, eGoli. IKHWELO elishaywe wumphakathi liholele ekutheni kuboshwe umsolwa oneminyaka engu-47, otholwe nomazisi nama-passport omgunyathi eHillbrow, eGoli. UKhomishana wamaPhoyisa eGauteng, uLieutenant General Elias Mawela, ukushayele ihlombe okwenziwe wumphakathi ukuthi alekelele amaphoyisa alwe nobugebengu. “Ngiyawubonga umphakathi osaqhubeka kokuba amehlo nezindlebe zamaphoyisa,” kusho uLt Gen Mawela. Uthe yize beziqinisile ezokuphepha ezitaladini zaleli dolobha kodwa basaludinga ulwazi oluvela emphakathini mayelana nobugebengu obenzeka ezindaweni ezivalelekile. “Siyathembisa ukuthi sizofika ngokuphazima kweso uma kukhona ulwazi esulunikwa wumphakathi,” kusho uLt Gen Mawela. Uthe babonga umphakathi ngokuboshwa komsolwa ongazange ufune ukuqhubeke usonge izandla uma ubona kwenzeka ubugebengu phambi kwawo. ULt Gen Mawela uthe le ndoda ibikhiqiza omazisi nama-passport kuleli bhilidi eboshwe kulo. Uthe amaphoyisa agasele kuleli bhilidi, maqede alisesha lonke. “Athole inqwaba yomazisi baseNingizimu Afrika, izitifiketi zokuzalwa, ama-passport, izitatimende zasebange, izigqebhezane ezitholwa uma kade ugomela iCovid-19, izimvume zokusebenza, izitifiketi zokuphathwa kwezibhamu ezitholakala emaphoyiseni, amakhadi akwaSassa, amakhadi asebhange nokunye,” kusho yena. Uthe umsolwa ongowokufika ovela eZimbabwe kanti icala abekwe lona ngelomkhonyovu. Uthe kungenzeka amaphoyisa amengezele amanye amacala ngokuhamba kwesikhathi. 