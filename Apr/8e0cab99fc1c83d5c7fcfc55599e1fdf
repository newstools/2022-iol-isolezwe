UGQUNYWE esitokisini kuze kube yinyanga ezayo, umsolwa kwelokubulawa ngesihluku kothandana nabobulili obufana nobakhe, okuthiwa wagwazwa entanyeni wumsolwa owayezama ukumshela ngenkani. UMnuz Bonginkosi Mdlalose (32) ubhekene necala lokubulala uNksz Pinky Shongwe (32) owayethandana nabobulili obufana nobakhe, esigamekweni esenzeke eMlaza, kwa-H, ngoMashi nonyaka. Kuthiwa umsolwa wayezama ukweshela umgilwa ngendluzula okuthe uma emchazela ukuthi uthandana nabanye abantu besifazane, kwaba nengxabano, wabe esemgwaza. UMdlalose kuthiwa uboshwe emasontweni amabili adlule, wavela eNkantolo yeMantshi yaseMlaza, kanti uzogqunywa esitokisini kuze kube wuMeyi 12, lapho icala lakhe libuyela enkantolo. Okhulumela amaphoyisa KwaZulu-Natal, uLieutenant Colonel Nqobile Gwala, ukuqinisekisile ukuboshwa kukamsolwa. Udadewabo kamgilwa uNksz Khethiwe Shongwe, uthe nakuba ukuboshwa kukamsolwa kukhombisa ukuthi ikhona indlela eya phambili kuleli cala, kodwa mhlawumbe bayobhodla mhla umsolwa walahlwa yicala. “Ngebhadi angikaze ngimbone ngamehlo, kuyisifiso sami ukumbona nje ngizikholise. Nakuba ikhona inqubekela phambili ecaleni kodwa busekhona ubuhlungu esethemba ukuthi ngokuhamba kwesikhathi sizokwemukela, sibe ngcono,” kusho uNksz Shongwe. Uthe kabamazi umsolwa, okwamanje basasemakhaya ePort Shepstone, abakabuyeli eMlaza lapho kwenzeka khona isigameko. Izigameko zokubulawa nokuhlukunyezwa kwamalungelo abantu abathandana nabobulili obufana nobabo ziyaqhubeka nokubonakala kulesi sifundazwe, njengoba ngesonto eledlule, Isolezwe liphinde labika ngowesilisa othandana nobulili obufana nobakhe, okuthiwa unceliswe umphambili ngumsolwa wesilisa amaziyo, esigamekweni okuthiwa senzeke endaweni yobumnandi eTshelimnyama, eMariannhill.