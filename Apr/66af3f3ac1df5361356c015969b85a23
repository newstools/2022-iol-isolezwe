AKASABUTHI quthu ubuthongo owesifazane owazibonela izindlu zakubo zigubuzela amalungu ayisishiyagalombili omndeni okukhona kuwo nengane yakhe enonyaka. Lokhu kwenzeke ngesikhathi kugasela izikhukhula emasontweni amabili edlule ezishiye kukhalwa ezingxenyeni zesifundazwe iKwaZulu-Natal. UNksz Sinenhlanhla Hlophe waseDassenhoek, ekhuluma neSolezwe, uthe okwenzeka kusadlala njengefilimu emqondweni wakhe okuthi njalo uma ecimeza ayibone, ikakhulu ngoba abayisikhombisa okukhona kubo nengane yakhe, uHlelolwenkosi (1), abakatholwa kuze kube yimanje. Lo mndeni ngeledlule ufihle uZanele Hlophe (49), obekungumama wekhaya nokuwukuphela kwesidumbu selungu lalo mndeni esitholiwe kulandela le nhlekelele. Amanye amalungu omndeni okunguQobo Hlophe (3), Sisanda Hlophe (5), Melokuhle Mthembu (8), Luleka Zwane (11), Nasisipho Hlophe (8)  noNkk Ngenzeni Mhlongo (67) wona awakatholwa. “Okubuhlungu ukuthi sisampintshana sonke thina esasala endlini eyigumbi elilodwa engagugulekanga. Njalo uma ngivuka ekuseni, into yokuqala engiyibonayo yizinsalela zezindlu izindonga zazo ezawela ezinganeni zasekhaya, kumama, ingane yami nogogo. Yinto okungelula ukuthi idlule, okungenani sengikhalela ukuthi sithole imizimba yabo bafihlwe ngesizotha kudlule. Mhlawumbe sesiyokwazi nokuyobheka enye indawo yokuhlala,” kusho uNksz Hlophe. Uthe ngosuku lwesigameko, imvula yayina ngamawala wanxusa unina ukuthi baphume endlini enkulu nezingane beyongena kwenamagumbi amabili. Uthi emva kwalokho waphuma ngenhloso yokuyocela usizo kwamakhelwane ngoba ebona ukuthi isimo sasiya ngokuba nzima. Uthe esendleleni wathi uma ebuka emuva, wabona izikhukhula ezinkulu zigubuzela umuzi wakubo onamagumbi ayisishiyagalombili, yadilika ngokuphazima kweso naleyo ayeshiye kuyo amalungu omndeni wakhe. Kulesi sigameko kuthiwa kwashona namalungu amane omndeni wakwamakhelwane wakwaHlophe kanti uNksz Hlophe uthe amalungu ayenqamula ngenhla kwakubo ephikelele komunye umakhelwane eyocela usizo, kwavele kwavuleka okusamgodi ashona phakathi phambi kwakhe, okuvele ukuthi nawo awakwatholwa. Uthe abezimo zezinhlekelele, ababheka amalungu omndeni, bafika isikhathi esincane bahambe ekubeni umndeni ukholelwa ukuthi kungenzeka amalungu abo atholakale uma kungaba khona umshini wokumba. Abezimo zezinhlekelele nabatakuli basaqhubeka nokuba matasa ezingxenyeni ezehlukene zesifundazwe ukuthungatha abantu abangakatholwa. Amalungu omndeni oseHillcrest, okwamuka khona izingane ezintathu zomuzi owodwa ngesikhathi indlu yabo igugulwa amanzi, asola umasipala ngokungasukumeli phezulu njengoba bethi ubuningi bamanzi obacekela phansi umuzi base buhlangene nokuqhuma kwepayipi elikhulu lamanzi lomuzi obuwakhe ngezansi kwalo. “Selokhu kwenzeka lesi sigameko emasontweni amabili edlule, sibheka izingane zethu silekelelwa amalungu omphakathi, bekungakaze kufike abebezocinga. Okokuqala sibabona namhlanje (esho izolo), siyathemba bazozithola izingane ukuze nathi sikwazi ukuphola,” kusho leli lungu. 