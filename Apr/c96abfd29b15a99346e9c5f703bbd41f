ISIVUMELWANO sokudlulisa umhlaba wakwaTransnet uye  emphakathini waseMandlanzini nowaKwaMbonambi, kuzosiza ukuthuthukisa umnotho wesifundazwe. Lokhu kuvele enkulumweni kaNgqongqoshe wezoLimo, ukuphathwa koMhlaba nokuThuthukiswa kwezindawo zasemaKhaya kuleli uNksz Thoko Didiza ngoLwesihlanu, ngenkathi kusayinwa isivumelwano emcimbini eRichards Bay. Ngokwesivumelwano, abakwaTransnet bazodedela indawo ethile ukuze uMasipala uMhlathuze wakhele umphakathi kuyo, bese umasipala uthola izindawo ezithile ukuze unwebe ichweba lawo. “Njengoba senza isiqiniseko sokuthatha amagxathu aya phambili sokubuyisela umhlaba kubantu nokuqinisekisa ukubuyisa isithunzi sabo, sidinga ukuqinisekisa ukuthi kwenzeka ngokuthula. Ngonyaka odlule sidlulisele emphakathini waKwaMbonambi umhlaba ongama-hektha evile ku-5000 kusalindeleke ukuthi amanye ama-hektha adluliselwe kulo mphakathi. Ngesonto eledlule siphasise ukuthi kudlulise umhlaba ongama-hektha angu-1400 emphakathini waseMandlanzini njengengxenye yezicelo zabo zokubuyiselwa umhlaba,” kusho uNksz Didiza. Ukucikicwa kwesivumelwano kube phakathi kukaNksz Didiza njengongqongqoshe, uNksz Portia Derby oyisikhulu esiphezulu kwaTransnet, uMnuz Thulani Mpanza obemele umphakathi waseMandlanzini nowaseMambuka, noMnuz Martin Mbuyazi obemele umphakathi waKwaMbonambi. UNksz Derby uthe ngaphambi kokuthi kuqhutshekwe nezinhlelo zokunweba ichweba eliseRichards Bay, bekumele baqale baqinisekise ukuthi kuyavunyelwana ngezicelo zomhlaba ukwenza isiqiniseko sokuthi ubulungiswa buyenzeka. “Siyabonga kakhulu ukuthi namuhla sipholisa amanxeba emphakathini osuhlale nawo iminyaka. Iningi labantu abaqala ababezabalezela ubulungiswa abasekho ukuthi babone imiphumela yokuzabalaza kwabo,” kusho uNksz Derby. 