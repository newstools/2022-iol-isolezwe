MHLENGI SHANGASE SISUSIWE ohlwini lwezinto ezizobhungwa ePhalamende isiphakamiso seqembu i-ATM sokungabuthembi ubuholi bukaMengameli Cyril Ramaphosa. SISUSIWE ohlwini lwezinto ezizobhungwa ePhalamende isiphakamiso seqembu i-ATM sokungabuthembi ubuholi bukaMengameli Cyril Ramaphosa. Lesi sinqumo sithathwe izolo uSomlomo wePhalamende uNkk Nosiviwe Mapisa-Nqakula, emhlanganweni wezinhlelo oba njalo ngoLwesine ePhalamende osuke uhlanganisa wonke amaqembu. Uthe abanankinga nokuthi lesi siphakamiso siphinde silethwe ileli qembu uma sekuphothulwe uhlelo lwasenkantolo. NgoLwesithathu umholi waleli qembu uMnuz Vuyo Zungula, wathi ngeke bakwazi ukuqhubeka nalesi siphakamiso ngoba kusanecala abalifake enkankolo ngoba bengavumelani noSomlomo ngendlela okumele ilandelwe uma sekuvotwa. Kugcine sekudingidwa ese-DA sokungabuthembi ubuholi beKhabhinethi kaRamaphosa, esigcine sikhale ngaphansi ngamavoti angu-100 njengoba i-ANC ithole ukwesekwa ngamavoti angu-231, i-DA yona ngamavoti angu-131. “Njengoba uZungula ebekhona ePhalamende kodwa wakhetha ukungaqhubeki nalesi siphakamiso, lokho kwenze ukuthi sithathwe njengento engekho. Ngokwemigomo uma umuntu ekhona engaqhubeki nesiphakamiso sibe sesisuswa ohlwini lwezinto ezizodingidwa. Asinankinga i-ATM isingaphinde isifake isiphakamiso sokungabuthembi ubuholi bukaMengameli kodwa okwamanje sizosuswa ezinhlelweni zePhalamende,” kusho uNkk Mapisa-Nqakula. UZungula ubelokhu emile ekutheni njengoba kusaqhubeka icala, bekudingeka uSomlomo ahlehlise inkulumo mpikiswano ngalesi siphakamiso. Okhulumela i-ANC uMnuz Pule Mabe, uthe bayakwamukelwa ukuchithwa kwesiphakamiso se-DA nese-ATM wathi noma bangaphinde bazibuyise lezi ziphakamiso, bazophinde babahlule. Uthe akukho okubambekayo obekungenza lezi ziphakamiso ziphumelele wathi bayameseka uRamaphosa kanjalo neKhabhinethi yakhe. “I-ATM yathola ngaphansi kuka-1% okhethweni, kuyaxaka ukuthi ingafuna ukuguqula ithemba abantu abanalo kuhulumeni we-ANC. Bekuyindlela nje yaleli qembu yokuzama ukudla amandla ngendlela ewumshoshaphansi.” Ukhwele wadilika kwi-DA wathi yehlelwa ukwesekwa nokushiya kwabantu abamnyama kuyona ngakho izama ukubuyisa amandla. “I-DA ayizinuke amakhwapha ibheke izinkinga enazo zokushiya ubuthaphuthaphu kwabaholi abamnyama. Ngeke ilunge imizamo yaleli qembu yokuketula iKhabhinethi.” Uthe ongqongqoshe basayine izinkontileka zokusebenza ngokuzikhandla, okuwuhlelo olusingethwe nguRamaphosa.  