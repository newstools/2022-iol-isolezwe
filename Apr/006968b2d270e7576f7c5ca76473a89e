ZIPHELILE izinkinga zomphakathi waKwaNongoma obuphoqeleka ukuthi uhambe ibanga elide uma ufuna ukwenza izincwadi zokushayela njengoba sekunesikhungo esethulwe kule ndawo. Ngaphambili bekusetshenziswa indlu engumahamba nendlwana ebingakwazi ukuthatha isibalo sabantu abaningi nobekuze kuphoqeleke ukuthi abanye balibangise esikhungweni esisoLundi ukuze bakwazi ukusizakala. Imeya yomkhandlu, uMnuz Albert Mngcwango, uthe uyakholwa ukuthi zisonqandeka izinkinga zokushoda komsebenzi entsheni yaKwaNongoma njengoba lesi sikhungo sidinga amakhono ahlukene alabo abazosebenza kuso. "Zizophela nya izinkinga zentsha ehlezi emakhaya njensgoba iswele imisebenzi. Lesi sikhungo sizosebenza kusukela ngoMsombuluko kuze kushaye uLwesihlanu. Abantu bazokwazi ukubhalisa online uma befuna ukuvuselela izincwadi zokushayela kanjalo namalayisensi alabo abangakabi abashayeli abangakagunyazwa ngokuphelele ukuthi babe semgwaqweni,"kusho uMncwango. Eqhuba uthe, kumanje bamatasa nezinhlelo zokuqedelela wonke umsebenzi wesikhungo njengoba kusele isakhiwo sendawo okuzohlolwa kuyo labo abasuke bevivinyelwa izincwadi zokushayela.