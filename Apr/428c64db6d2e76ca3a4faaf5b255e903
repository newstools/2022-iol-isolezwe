Lokhu kuza ngemva kokuba esinye sezithunywa kule ngqungquthela eyayingenyanga edlule, sibhalele ubuholi be-ANC kuzwelonke sinxusa ukuba kuhlakazwe ubuholi obusanda kukhethwa. Le ncwadi ibhekiswe kumengameli we-ANC, uMnuz Cyril Ramaphosa, noMnuz Paul Mashatile, okuwenza umsebenzi wehhovisi likanobhala jikelele kwi-ANC. Lokhu kuqinisekiswe nguMashatile izolo ngesikhathi ekhuluma esithangamini sabezindaba. Uveze ukuthi esinye sezithunywa ezazihambele ingqungquthela yokukhetha ubuholi be-ANC besifunda seTheku, sikhale ngokuthi akuzange kulandelwe imigomo ngesikhathi kuqhubeka lengqungquthela. Kule ngqungquthela kwakhethwa uNkk Zandile Gumede, njengosihlalo, wehlula usomlomo womkhandlu weTheku, uMnuz Thabani Nyawose, owayegaqele isikhundla. UMashatile utshele abezindaba ukuthi basakucubungula okuqukethwe yincwadi. “Okwamanje asikasithathi isinqumo, sisacubungula.” Bacishe bachitheka bugayiwe engqungqutheleni ngesikhathi izithunywa zingavumelani ngokuthi ngabe kufanele yini amalungu ethimba lesikhashana ebelihola i-ANC esifundeni, ngaphambi kwengqungquthela, anikezwe ilungelo lokuvota. Ngemva kwezingxoxo ezinde, kwagcina kuvunyelwana ngokuthi angavoti amalungu aleli thimba. UMashatile uthe ukunganikezwa ithuba lokuvota kwamalungu aleli thimba kungesinye sezikhalazo eziqukethwe yile ncwadi. Uveze ukuthi baphinde bathola isikhalazo ngento efanayo, esiqhamuka emalungwini ayo kwesinye sezifunda ze-ANC KwaZulu-Natal esisanda kukhetha ubuholi obusha, iLower South Coast. UMashatile uthe ngokomgomo we-ANC, amalungu ethimba lesikhashana ayanikezwa ithuba lokuvota ezingqungqutheleni ngoba asuke engene esikhundleni sobuholi obuhlakaziwe. Uthe ubuholi be-ANC KwaZulu-Natal, banquma ukungawanikezi amalungu amathimba esikhashana igunya lokuvota ezingqungqutheleni ngenxa yokuthi amanye amalungu awasuki ezifundeni lapho abengamalungu amathimba esikhashana kuwo. “Isimo saKwaZulu-Natal sihlukile. Ubunesimo lapho bekunabantu abebengamalungu amathimba esikhashana ezifundeni zalapho bengaqhamuki khona. Bekungeke kube ubulungiswa ukuthi banikezwe igunya lokuvota endaweni lapho bengaqhamuki khona. UMashatile ubkeke kanje: “Njengamanje sekube nezingqungquthela zokukhetha ubuholi eziyisishagalombili KwaZulu-Natal. Kuzo zonke izingqungquthela, amalungu amathimba esikhashana, abengavoti.” UMashatile uthe nakulezi ezintathu izifunda ezingakakhethi ubuholi bazo ngeke amalungu amathimba esikhashana, anikezwe igunya lokuvota. “Emva kwezingqungquthela ubuholi be-ANC KwaZulu-Natal, buzobe sebuyibukisisa kabusha le ndaba. Kufanele benze into eyenziwa yiwo wonke umuntu, bengenzi okwabo bodwa,” kuchaza uMashatile.