AVELE eNkantolo yeMantshi eBenoni amadoda angu-12 angawokudabuka eZimbabwe ngohide lwamacala. UMnuz Mkhululi Dube (45), uMnuz Magoma Sibanda (42), uMnuz Victor Vilakazi (32), uMnuz Price Ndlovu (35), uMnuz Cosmos Ncube (45), uMnuz Cabangani Kunene (38), uMnuz Wilfred Ngubeni (45), uMnuz Goodman Ndlovu (36), uMnuz Tandai Thafirei (29), uMnuz Lucas Mazibc (27), uMnuz Samuel Mlambo (43) noMnuz Senzo Mpofu (iminyaka yakhe engakatholakali) babhekene namacala ayisithupha okuzama ukubulala, amathathu okugebenga ngenhloso yokulimaza, amahlanu okuphatha izibhamu ezingekho emthethweni, amabili okuba nezinhlamvu ezingekho emthethweni nangu-12 okuba kuleli ngokungemthetho. Omunye umsolwa usesibhedlela kulandela ukulimala ngesikhathi ezama ukubaleka endaweni abebegebenga kuyo eBenoni ngezi-16 kwephezulu. Okhulumela abeNPA, uNksz Lumka Mahanjana, uthi amaphoyisa alunywa indlebe ngobugebengu obabuhlelwe ukuwenziwa enkampanini eseBenoni ngalolu suku. "Izigebengu zatholana phezulu ngenhlamvu namaphoyisa, agcine ebanqoba abasolwa, baboshwa," kusho yena. Kulaba basolwa abangu-13 uMlambo kuphela onemvume yokuba kuleli. UVilakazi noNgubeni bathi nabo banawo amaphepha kodwa kusalindwe uMnyango wezaseKhaya ukuba uqinisekise lokhu. Icala labo lihlehliselwe u- Ephreli 26 lapho bezothola khona usizo lwabameli.