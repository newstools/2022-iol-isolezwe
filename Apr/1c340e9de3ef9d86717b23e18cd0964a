NGEMUVA kweminyaka eminingi abantu belubalubela ukuzwa owayengumsakazi woKhozi FM, uLinda Sibiya, nodume ngezinkulumo ezakhaya uPastor Sthembiso Zondo bethula uhlelo ndawonye, kufezekile ngesiteshi esisha esiseNewcastle, iMvula FM. UMr Magic wethula uhlelo iThe Magic Morning, uzozwakala noZondo eshaya izinkulumo ezakhayo kulona. Kuke kwazwakala ukuthi abasahoshelani kodwa uMr Magic utshele iphephandaba ukuthi okudala kudlulile futhi kwakungeyona nento engaqeda ubudlelwane babo. "Akazosebenza ngokugcwele esiteshini kodwa uzohlala ezwakala ngezinsuku ezithile ezokwelapha abantu. Phela ukusakaza awusho nje ubugqumu, gqumu bomsindo kodwa kudingeka nomlaleli azuze nasemoyeni," kuchaza uMr Magic. Ngaphandle kukaZondo, uveze ukuthi bakhona nabanye asebenze nabo oKhozini FM azobalanda ohlelweni lwakhe. UNkk Zanele Mbokazi Nkambule, ungomunye wabo nabanye acele ukungabadaluli okwamanje. "Ngashiya iVuma FM ngo-2016 kodwa abantu basangilandela. Abantu balimele emoyeni badinga ukwelashwa nokuyinto engifisa ukuyenza ngalo msakazo," kusho uMr Magic. USihlalo nomsunguli womsakazo, uDkt Phumlani Mngcwabuyahlehla Dlamini, uthe uyaziqonda izingqinamba ezibhekene nemsakazo eminingi ezihlanganisa ukushodelwa yimali yokuholela abasebenzi. Wathi uzoqinisekisa ukuthi zikhona izindlela zokufaka imali ezoholela abasakazi nezintatheli. Okunye akuqinisekisile ukuthi amakhono amaningi azothathwa eNewcastle kodwa ngenxa yokuthi umsakazo usabalaliswe ezindaweni ezahlukene, bakhona abasuka kwamanye amadolobha. "Inhloso yomsakazo ukusabalalisa ulwazi oludingekayo emphakathini, ukuvundulula amakhono nokuthuthukisa idolobha, " kuchaza uDlamini. 