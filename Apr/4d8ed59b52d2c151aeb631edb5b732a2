NONKULULEKO NHLAPO UZOBOLELA ejele owesilisa waselokishini laseRichie ogwetshwe yiNkantolo yesiFunda eKimberly ngemuva kokulahlwa yicala lokudlwengula. USizwe Ntwane (36) ugwetshwe udilijakele ngamacala okudlwengula, ukuzama ukudlwengula, ukugqekeza nokushaya. Kuthiwa ngomhla ka-3 Juni 2020 umsolwa wagqekeza kwamakhelwane owayeneminyaka engu-78 ngaleso sikhathi, wahlasela futhi wamdlwengula. Umsolwa waboshwa ngosuku olulandelayo. Ithimba labashushisi lasebenza kanzima ukuze anqatshelwe ibheyili. Umgilwa wabikela amaphoyisa ngesitatemende echaza ukuthi impilo yakhe yashintsha kangakanani nokuthi kwadingeka ukuba ashiye umuzi wakhe ngoba wayesehlalele ovalweni. Ngesikhathi ethula ubufakazi enkantolo, umgilwa wathi wayengumuntu obekwazi ukuzenzela izinto, kodwa ngemuva kwesehlo sokuhlaselwa kwakhe, ube ngumuntu ohamba ngenduku. Ngesikhathi kuqulwa icala umshushisi uMnuz Terche Engelbrecht waveza ukuthi umsolwa akabonisanga ukuzisola ngezenzo zakhe zokuhlukumeza umuntu omdala. Ucele inkantolo ukuthi iqinise isigwebo sayo, umsolwa enganikwa isigwebo esivame ukuhambisana necala alenzile. 