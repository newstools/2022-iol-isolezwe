KUDUTSHULWE kwabulawa umshayeli wemoto ekhokhelwa ngebanga elihambile ngaseChesterville. Ngokusho kwabazibonele ngesikhathi kwenzeka lesi sehlo, umufi (26) uqhamuke ehamba ebaleka ngemoto yohlobo lwe-Etios. Kuthiwa ubejahwa ngenye imoto nayo ewuhlobo olufanayo. Kuthiwa umsolwa uthe uma esefika eduze kukamufi ngasegaraji iSasol, waqala wamdubula. “Izinhlamvu bezingena ngewindi langakwesokudla, umufi abelivulile,” kuchaza ozibonele. Uthi umufi uzamile ukubaleka ngayo imoto kodwa wabona ukuthi akayimise ngaserobhothini, wehla wazama ukubaleka ngezinyawo. “Umsolwa uqhubekile wamlandela umufi ngemoto. Uthe uma ebona ukuthi uyehla uzama ukubaleka ngezinyawo, wehla naye wamjaha ngazo. Uthe uma efika eduze kwakhe, waphinde wamdubula ngezinye izinhlamvu,” kusho umthombo. Uthe akubanga yisikhathi esingakanani, wathula khona lapho umufi. Uthe okubaxakile wukuthi umsolwa akazange abaleke emva kokwenza lo monakalo, kunalokho ushayele amaphoyisa ucingo ewatshela ukuthi usemdubulile umufi. Okhulumela amaphoyisa KwaZulu-Natal, uLieutenant Colonel Nqobile Gwala uthe amaphoyisa aseCato Manor aphenya icala lokubulala. Uthe umufi udutshulwe ekhoneni lomgwaqo uVusi Mzimela noHarry Gwala emva kwengxabano. “Umsolwa (30) naye uboshwe khona endaweni yesigameko. Uvele eNkantolo yeMantshi yaseThekwini namuhla,” kusho uLt Col Gwala.  