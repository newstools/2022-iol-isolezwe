UNGQONGQOSHE wamaPhoyisa, uMnuz Bheki Cele, unikeze amaphoyisa umnqamulajuqu ukuba abambe abantu ababulale ilungu lomphakathi, elidutshulwe ngesikhathi kutholana phezulu amalungu e-Operation Dudula Movement, nabasolwa ngokuntshontsha amakhebuli kagesi. UNksz Kgomotso Diale, udutshulwe wabulawa ngoMsombuluko ntambama, ngesikhathi amalungu e-Operation Dudula Movement enomkhankaso wokulwa nokuntshontshwa kwamakhebuli kagesi ePimville, eSoweto. Kulimale abantu abayisithupha ngemva kokuba kuqhume inganono ngesikhathi kwenzeka isigameko. Kumanje amaphoyisa aphenya icala lokubulala nawokuzama ukubulala. UCele unikeze amaphoyisa izinsuku ezimbili ukuba abambe labo abasolwa ngokubulala uNksz Diale. Ukuveze lokhu ngesikhathi ehlangene namalungu omphakathi izolo, khona ePimville. Uthe ufuna amaphoyisa asiphenye ngokushesha isigameko. “Esikufunayo ukuthi abantu ababulele kanye nabazame ukubulala babe sezandleni zenu maphoyisa, engakapheli amahora angu-48. Sifuna basichazele ukuthi bekwenzenjani ngoba esikutholayo ukuthi loya mkhankaso (we-Operation Dudula Movement) wawungenalo udlame,” kusho uCele. Uthe ngeke bakuvume ukuthi abantu bakuleli bavinjezelwe ngabantu abaphatha izibhamu ezingekho emthethweni. “Abantu bakuleli banalo ilungelo lokumasha ngokuthula. Ngeke sivume ukuthi abantu bakuleli bavinjezelwe ngezibhamu ezingekho emthethweni, kubi kakhulu uma bezovinjezelwa ngabantu abangenazo izimvume zokuba kuleli. “NgesiZulu bathi akukho zinyane lemvubu ladliwa yizingwenya kwacweba iziziba. Kufanele zidungeke iziziba lapha. Kuzoshunqa la, sengiyobona ngentuthu.” UCele uthe isimo esiqhubekayo ePimville asisihle. Amalungu omphakathi akhala ngokuhlushwa ugesi ngenxa yokwebiwa kwamakhebuli kagesi. “Lesi simo esikhona lana, siyisimo esiphoqa ukuthi senze okuthe xaxa. Isimo esisithola lana ukuthi kunabantu abazitshela ukuthi baphethe ngendlela abaphethe ngayo. Ukuba ngikhuluma ulimi olukhulunywa elokishini bengizokuthi kunabantu abasijwayela kabi. “Izimpilo zenu ziphazamiseka zonke izinsuku ngenxa yabantu abathi uma besuthi, bahambe bayokweba amakhebuli kagesi.” UCele uveze ukuthi kuzothunyelwa ithimba labaphenyi abayisipesheli abangu-12, abazophenya icala lokubulala kanye nawokuzama ukubulala. “Sizophinde sinikeze amaphoyisa endawo izimoto eziyishumi khona ezokwazi ukwenza kahle umsebenzi wawo.” UCele uthe amaphoyisa ayaqhubeka nokubamba inqwaba yabokufika abangenazo izimvume zokuba kuleli. Wathi babalelwa ku-500 asebe babambile eDiepsloot, lapho okuke kwaba nezidubedube, kutholana abakuleli nabokufika.