BAHLUKENE phakathi ezinkundleni zokuxhumana ngomcimbi okhangisiwe okuthiwa kuzobe kusha ucansi oluvuthayo, lapho umuntu uzobe etomula amfunayo azidelise ngaye. Isikhangisi somcimbi sifakwe abazibiza ngeFrooty Lips, abadalula khona imali yokuthenga ithikithi ukuze umuntu ayozikholisa ngocansi oluvuthayo nentokazi ayifisayo. Isikhangisi sidonse amehlo abaningi lapho kufakwe isithombe sowesifazane ogqoke okuveza isingezansi. Kunombhalo oqinisekisa ukuthi abazobamba iqhaza bazovikelela futhi konke okweziwayo kuyimfihlo, ngeke kwenekelwe izwe. Isikhangisi sithi ithikithi elejwayelekile linguR 450 uma uzoshisa ucansi kuphela ungaphuzi utshwala, elezitatanyiswa liwuR 750 uziphathele utshwala bese kuba khona elezitatanyiswa eziphezulu likaR 1000 kuhlangene nogologolo. Uma siqhubeka isikhangisi sithi kukhona lonke uhlobo, abancane nasebekhulile besifazane. Isikhangisi sisuse umsindo sifakwe ngenye insizwa ebikhuza umhlolo ithi yingakho kuhlasele izikhukhula eThekwini, sekugilwa imikhuba yezinsuku zokugcina. Abanye abebenanela, bakhuze umhlolo bathi amanyalala uqobo futhi kusho ukubhubha kwezwe. Bakhona abesifazane abazwakalise ukuthi kuwumqondo omuhle futhi kuyadingeka ngalesi sikhathi esinzima. Omunye wesifazane uthe ubezohamba ayozitika ukube usheshe wezwa ngale ndumezulu yomcimbi. Isolezwe ngeSonto lizamile ukuxhumana nabahleli bomcimbi kodwa bathi abathandi ukuxoxa nabezindaba base bethumela amanani neminingwane yonke. Uma ushayela ucingo alungeni kodwa ukhuluma ngoWhatsapp lo ophendulayo. “ Siyabonga kodwa asidingi abezindaba asinakuphawula ngalolu daba,’’ kushaya ngamafushane othile obethumela umyalezo kwiWhatsapp. Kuvele nokuthi lo mcimbi uzobe ukhona naseCape Town kodwa khona sekugcwele.