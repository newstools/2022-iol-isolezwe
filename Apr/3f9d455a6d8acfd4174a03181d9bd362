IPHAZAMISE ezokuxhumana imvula ebina umlibe ihambisana nezikhukhula KwaZulu-Natal njengoba abantu bebekhala ngokuthi amaselula awasebenzi ezindaweni ezihlukene zesifundazwe. NgoLwesibili iMTN imemezele ukuthi kuthikamezeke ama-tower ayo awu-500 asiza ukuthi ezokuxhumana zibe lula. Kolunye uhlangothi, iVodacom imemezele ukuthi angaphezu kuka-400 ama-tower ayo athikamezekile kwase kuphazamiseka ezokuxhumana. Iveze ukuthi ama-tower athikamezekile asezindaweni ezigudle ugu kusukela eBallito kuyoshaya eManzimtoti. Esitatimendeni esithunyelwe kwabezindaba, lezi zinkampani ziveze ukuthi imvula iphazamise ezokuxhumana kanti nokungabikho kukagesi kube nomthelela ekutheni amaselula abantu angasebenzi. Lezi zinkampani zithe zizokwenza konke okusemandleni ukushesha zilungise ingqalasizinda ethikamezekile, zacela abantu ukuthi babekezele njengoba isimo sisenje.