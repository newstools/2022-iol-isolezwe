BAZOVELA phambi kweNkantolo yeMantshi eKlerksdorp, abasolwa ababili ababhekene necala lokushaya ngenhloso yokulimaza. Owesifazane (41), nendoda eneminyaka engu-42 ubudala, babhekene necala lokushaya umfana oneminyaka engu-16 ngoLwesibili emini, elokishini iTigane, ngaseHartbeesfontein. Ngokwemibiko yamaphoyisa, umsolwa wesifazane wanikeza umfana uR50, wamcela ukuthi akamthengele isiphuzo. Kuthiwa umfana akasithenganga futhi nemali akayibuyisanga. “Umsolwa wesifazane wambheka umfana, wamthola. Wahamba a naye waya emtholampilo lapho esebenza khona njengonogada. Ngosizo lukazakwabo, babophela umfana esigxotsheni enqunu ngamaketango, bambhaxabula ngebhande.” Isigameko saqoshwa ngevidiyo sasatshalaliswa ezinkundleni zokuxhumana. Kule vidiyo kuzwakala izwi lendoda lithuka umfana futhi liyalela owesifazane ukuthi aqinise ngebhande. Umfana owashaywa, wadatshukelwa ngumuntu thizeni wamphuthumisa komunye umtholampilo ngoba lona ayeshayelwa kuwo, wawusuvaliwe. 