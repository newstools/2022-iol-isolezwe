UPHUMELE obala uNdunankulu waKwaZulu-Natal, uMnuz Sihle Zikalala, ukuthi ubengaqali ukufunela umphakathi waseLa Mercy, amanzi njengoba ehlale enza. UZikalala obephendula umholi we-DA esifundazweni, uMnuz Francois Rodgers, othe kumele ashenxe bese kuba nophenyo ngesehlakalo sokuthi imoto yamanzi yaya kwakhe ukuyomfakela amanzi, abanye bangawathola emphakathini. Ephendula esiShayamthetho eMgungundlovu, izolo, ngesikhathi kunenkulumo-mpikiswano ngezikhukhula ezidlule nabantu abevile ku-440, uZikalala uthe ngesikhathi kwenzeka lokhu wayengekho esesontweni eNewcastle. “Ngangingekho ngesikhathi kwenzeka lesi sehlakalo. Ngangingaqali ukuthi ngihlelele umphakathi waseLa Mercy amanzi, bengihlale ngikwenza. Ngithi angikuveze ukuthi akuyona into engabe ngiyayenza ukufunela abantu amanzi kodwa kungenxa yokuthi kunekhansela le-DA okuyilona eliphethe ku-ward 58, engabe lenza lo msebenzi, kodwa aliwenzi. Mhlawumbe yingoba alihlali laphaya, lihlala endaweni ethe thuthu yingakho lingathinteki ngendaba yamanzi,” kusho uZikalala. Uthe kunabantu abahlala ehholo elingaphesheya kwakwakhe, abaphakelwa ngumndeni wakhe. “Leli khansela abantu abalazi, kwalona alibazi laba bantu abahlala emahholo. Ngiphumele obala ngakhuluma ngalolu daba ngesikhathi luvela, akukho engikufihlile. Nginomuzi eNdwedwe lapho ngabe ngihlelela abantu bakhona amanzi kodwa angikwenzi.” Ugxekiwe uZikalala nasezinkundleni zokuxhumana ngokuthi imoto yamanzi yamane yaya kwakhe ukuyomfakela amanzi ekubeni abanye abantu kuze kube yimanje bengenawo amanzi futhi nezimoto zingafiki. UNgqongqoshe wezokuHlaliswa kwaBantu esifundazweni, uMnuz Jomo Sibiya, uvikele uZikalala wathi yinto angazange ayifihle, aphumela obala ngayo wayisho emphakathini ukuthi yena wayengazange afune moto ukuthi izomlethela amanzi kwakhe.