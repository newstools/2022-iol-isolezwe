IZANGOMA zezulu sezikhiphe isexwayiso ngesimo sezulu esingesihle kule mpelasonto. Kulindeleke imvula enamandla ehambisana namakhaza ezindaweni ezahlukene zakuleli okubalwa iGauteng, Free State, izingxenye zaKwaZulu-Natal, Mpumalanga, Eastern Cape, Northern Cape, neNorth West. UWayne Venter, weSouth African Weather Service, uthi amakhaza azoqala ukuzwakala ngoLwesihlanu kuze kube yiSonto. “Kulindeleke imvula ehambisana namakhaza nengadala izikhukhula,” kusho uVenter. Kwesinye isigameko, ithimba labatshuzi liphansi phezulu emfuleni iHhana, oPhahleni kuMasipala iDkt Nkosazana Dlamini Zuma, lifuna izingane zamantombazane ezimbili eziminze ngoMgqibelo. UNqobisa Sithole (10) noMbali Mthembu (15) baminze ngesikhathi bezama ukuwela ebhulohweni elihambela phansi elinqamula emfuleni obugola izindwani. 