  NGEKE ibe khona imigubho yoSuku lweNkululeko KwaZulu-Natal ngenxa yefu eligubazele isifundazwe kushona inqwaba yabantu, abanye basala dengwane emva kwenhlekelele edalwe yizikhukhula emasontweni amabili edlule. Lokhu kushiwo nguNdunankulu wesifundazwe, uMnuz Sihle Zikalala, enkonzweni yomngcwabo wamalungu amahlanu omndeni wakwaJileka eGeorgedale, ebisesontweni iPeacevale Mission KaMoya, eHammarsdale ngeSonto. UZikalala uthe isimo esibhekene nesifundazwe siyakhombisa ukuthi lesi yisikhathi sokulila, ukuzithoba nokucela intethelelo kuMdali. “Sisenyangeni lapho ngabe sigubha ukuthi izwe lakithi lakhululeka ngo-Ephreli 27 kodwa siwuhulumeni KwaZulu-Natal, sithathe isinqumo sokuthi ngeke sisaba nale migubho. Ayikho into esingayigubha uma iningi labantu KwaZulu-Natal, lilila,” usho kanje. Kube nomunyu kwabebehambele le inkonzo ngesikhathi kungeniswa amabhokisi amahlanu obekulele kuwo uNksz Bonakele Jileka (37), izingane zakhe ezimbili, uYenzokuhle (9) no-Elimileyo (2), nezikadadewabo uZekhethelo (10) no-Aphile Jileka (13). Laba bashona ngesikhathi uphahla lwendlu abebelele kuyo luwa kuandela ukuguguleka kwamatshe kujantshi wesitimela odlula ngenhla komuzi wakubo ngenxa yezikhukhula. Okhulumela umndeni uMnuz Lindela Jileka, ubonge abebehambele inkonzo ukuzozimazisa umndeni. Khonamanjalo, uNgqongqoshe wezokuThutha, ukuPhepha nokuXhunyaniswa koMphakathi, uNkk Peggy Nkonyeni, uhambele inkonzo yamalungu amathathu omndeni wakwaSibiya eMzinyathi, eThekwini, nawo owenzakaliswa yizikhukhula. Kulesi sigameko kwashona ubaba wekhaya, umama nengane kanti kuthiwa enye isadukile. 