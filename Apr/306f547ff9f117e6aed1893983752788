  BAKHATHAZEKILE abathengi baseNingizimu Afrika, ngentengo yamafutha okupheka ebonakala ilokhu inyuke njalo. Abathengi bebekhononda ezinkundleni zokuxhumana kanti abanye bathumelele Isolezwe, izithombe zamanani amafutha afakazela ukuthi asemba eqolo. Izolo, Isolezwe  lithole ukuthi isigubhu samafutha awu-2 litre besibiza uR40 ngo-Ephreli wonyaka odlule kodwa manje sesibiza uR112.99 Isigubhu samafutha awu-5 litre sisuke kuR109.82 ngonyaka odlule saba wuR219.99 kanti kwezinye izitolo siwuR170.99. UMnuz Mervyn Abrahams, wenhlangano ebheka amanani okudla nesimo senhlalo, iPietermaritzburg Economic Justice & Dignity Group, uthe bakhathazekile ngokwenyuka kwamafutha ngokweqile. “Amafutha asebiza ngendlela exakile. Besilindele ukuthi intengo yokudla izoqhubeka nokunyuka ikakhulu lokho kudla esikulanda e-Ukraine naseRussia njengoflawa, amafutha nokunye. Okusixakayo wukuthi besilindele ukuthi amafutha anyuke kakhulu ngenyanga ezayo. Asazi ukuthi anyuswa yini kangaka, kungenzeka ukuthi abantu bawathenge kakhulu zase izitolo ziwanyusa,” kusho u-Abrahams. Uthe bazoqoqa ulwazi lwentengo yamafutha ezitolo ezihlukene bese beluthumela kwinhlangano ebhekelele ukuncintisana okuhle iCompetition Commission, ukuze iphenye ngokwenyuka kwawo. “Siyacela abantu bathumelele Isolezwe izithombe zamafutha abizayo nezitolo abawathenge kuzo ukuze sizophenya ngalokhu. Akufanele amafutha abize kanjena. Okubuhlungu wukuthi amafutha abizayo yilawo athathwa ngokuthi ashibhile abizwa nge-Sunflower oil. Singacela abantu ukuthi banciphise amafutha abawasebenzisayo ukuze ezohlala isikhathi eside. Amanye amafutha ayabiza vele, lapha ngibala i-olive, peanut no-avocado. Amafutha ebesiwathatha njengashibhile aweSunflower nawo asemba eqolo,” kuchaza u-Abrahams. UDkt Dirk Strydom obhekelele ezezimakethe eGrainSA, uthe amafutha abiziswa wukuthi baningi abawathengayo kanti mancane amafutha akhona emhlabeni jikelele. Uthe bakhathazekile ngokukhiqizwa kweSunflower e-Ukraine kanti kwehlile nokuthengwa kwePalm Oil yase-Indonesia naseMalaysia, kubuye kwehla ukukhiqizwa kweSoybean eSouth America, nokuyizinto athe zenza amanani amafutha anyuke emhlabeni jikelele. Uveze ukuthi iNingizimu Afrika, iyayitshala iSunflower neSoybean kodwa ayiyiningi. “Siyafisa abalimi batshale kakhulu iSunflower neSoybean ukuze izwe linganciki emazweni angaphandle njengamanje okubizisa amafutha wukuthi sincike kakhulu emafutheni alandwa kwamanye amazwe. “Abalimi banezingqinamba zabo, unyuke ngo-140% umanyolo, udizili unyuka njalo lokhu kufakela abalimi ingcindezi kunciphise inzuzo abayenzayo. Uma izitolo zidayisa amafutha ngoR22.80 abalimi bathola uR10.26 kuphela. Lokhu kukukhombisa ngokusobala ukuthi abayenzi imali. Imali eningi bayisebenzisa ekukhiqizeni ngokuthenga udizili, umanyolo nezindleko zikagesi onqamuka njalo kodwa ube ubiza,” kusho uStrydom. Uthe abalimi bayadinga ukulekelelwa ukuze bakwazi ukukhiqiza ngendlela izitshalo ezizokhiqiza amafutha enele izwe. 