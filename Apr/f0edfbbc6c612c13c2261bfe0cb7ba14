KUBIZWE abezimo eziphuthumayo izolo ebusuku esigamekweni sokudubula esenzeke kuM7 ngaseRossburgh, eningizimu yeTheku. Imibiko evela endaweni yesigameko ithi ngezithuba zabo-7 ebusuku, kuhlaselwe ngentululwane yezinhlamvu owesilisa obehlezii emotweni yakhe. “Sifike kule ndawo sathola imoto yohlobo lweVW empunga inenqwaba yezimbobo zenhlamvu. Esihlalweni somshayeli bekukhona owesilisa oseminyakeni yo-30 ubudala, obenamanxeba amaningi okudutshulwa,” kuchaza abe-Emer-G-Med. Umlisa uhlonzwe njengoshonele endaweni yesigameko. Omunye okusolakala ukuthi ubehamba nomufi kuthiwa uqhamuke ehlathini eliseduze enamanxeba okudutshulwa ezingalweni. “Umgibeli obesemotweni uthole usizo lokuqala ngaphambi kokuphuthunyiswa esibhedlela.” Ayikaziwa imbangela yesigameko kodwa amaphoyisa ayaphenya.