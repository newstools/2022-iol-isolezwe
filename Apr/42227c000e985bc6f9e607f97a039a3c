UHLABE ikhwelo emphakathini ukuthi ulule isandla uhlanze izikole uNgqongqoshe weMfundo eyisiSekelo uNkk Angie Motshekga, obevakashele izikole ezehlukene izolo ezohlola isimo emuva kwezimvula ezidlule nabafundi abangaphezu kuka-50. UNkk Motshekga uthe izikole zicekeleke phansi ngakho abanesikhathi ucela bafake isandla. “Siyanxusa kubazali ukuthi balekelele ngesikhathi sabo bafake isandla ukuze kuhlanzwe izikole. Umonakalo odalekile udinga ukuthi ulahlwe kwezinye izikole ngakho abanamaveni abeze bathuthe impahla ukuze iyolahlwa.”  Ukusho lokhu evakashele iBrettonwood High eMbilo, amakilasi asesitezi sokuqala angenwa ngamanzi, kwacekeleka phansi izincwadi, amadeski, amakhompyutha, ama-printer, nezinye izinto ezisetshenziswa ngabafundi. Nothishanhloko walesi sikole uNkk Ellen Zizhou, unxuse umnyango ukuthi uthumele ongoti abazohlola ukuthi kuphephile yini ukuthi basebenzise amakilasi angenwa ngamanzi ngeledlule. Kulesi sikole ukhangwa wudaka ungena nje njengoba kunomfula  oseduzane okapakele esikoleni. “Iyinkinga eyalo mfula ngoba nangomuso into efuze le isazokwenzeka uma kunemvula enkulu. Amanzi angena agcwale esikoleni ngoba usondele kakhulu esikoleni,” kusho uNkk Zizhou othe kudingeka kwenzeke okuthile ngalo mfula. 