ASASHAQEKILE amalungu omndeni wowesifazane oshone emva kokutinyelwa yizinyosi kanzima endaweni yaKwaNombokojwana, KwaMaphumulo. Ngokusho kwelungu lomndeni, elinguNkk Fakazile Dladla, umufi uNksz Sebenzile Sithole (70) utinyelwe yizinyosi ehlathini elibude buduze nomuzi wakhe. Kuthiwa uphuthunyiswe esibhedlela, eMphumulo, wahlala izinsuku ezimbili ngaphambi kokuthi kumenele. UNkk Dladla uthi ngosuku lwesehlo, umufi wamtshela ukuthi usayotheza izinkuni. “Wawulokhu uzwakala ucelemba ukhala, kucaca ukuthi umatasa ugenca izinkuni. Kuthe kusuka, wawuthula ucelemba. Ngezwa sekukhona umuntu okhalayo,” kusho uNkk Dladla. Uthe ubuzile ezinganeni ukuthi akuyena yini umuntu okhalayo lowo, zalandula zathi wumuntu oculayo. Uthi ngokuqhubeka kwesikhathi baqaphele bonke egcekeni ukuthi akaculi lowo muntu abamuzwayo uyakhala. “Zigijimile izingane zayobheka, nami ngizilandela ngemumva ngoba angisenawo kahle amandla. Ngizwe ngazo sezisho ngengila, zikhala,” kusho uNkk Dladla. Uthe bamfice emnyama bhuqe, izinyosi zihleli kuye umzimba wonke, eseze wahlala phansi ngezinqe. “Ubengasakhulumi, izandla zingasebusweni. Ngiyabona ukuthi ubezama ukuzivika. Umlomo ubuvulekile, siyabona ukuthi uvuleke ngesikhathi ekhala,” kusho uNkk Dladla. Uthi kubizwe imoto masinyane waphuthunyiswa esibhedlela engakhulumi. “Endleleni ubehamba ephuziswa ichibi, maqede aziphalaze izinyosi. Siyabona ukuthi zingene ngesikhathi evule umlomo, ekhala,” kuchaza uNkk Dladla. Uthi ubezama ukunyakazisa umlomo echaza ukuthi kwenzakeni kodwa amanesi uwatshele ukuthi yena wabona ngefu liqhamuka. “Akachazi ukuthi ngabe kwakuyifu lani leli akhuluma ngalo noma elazo izinyosi noma yifu lenye into esingayazi,” kusho uNkk Dladla. Uthi basashaqekile ngoba bebengakulindele ukuthi leli hlathi selingaba nezinyosi ezingatinyela umuntu aze afe. Uthe bayacela kunoma ngubani ongafisa ukulula isandla abasize ngezindleko zomngcwabo ngoba akusebenzi muntu kuleli khaya, abazi ukuthi bazothathani bahlanganise nani. Uthe bafisa ukufihla ngoMgqibelo. Elinye ilungu lomndeni elingazidalulanga lithe babuye babe nakho ukusola ukuthi mhlawumbe lezi zinyosi ezikwenzile kubangwe yizinto zabantu. Ikhansela lendawo, uMnuz Bhekithemba Gumede, lithe okwamanje usizo elisakwaze ukuluhlelela umndeni wukulungiswa komgwaqo. Uthe ezinsukwini uzothumela ithangi elinamanzi. 