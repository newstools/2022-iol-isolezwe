UMNDENI woMntwana uThembi Zulu-Ndlovu uthi ulindele abantu abaqhamuka ezinhlakeni ezahlukene emngcwabeni wakhe. UMntwana uThembi, ongudadewabo weSilo esisanda kukhothama, uGoodwill Zwelithini kaBhekuzulu, uyangcwatshwa namhlanje. Inkonzo yakhe yokugcina izobanjelwa esikhungweni semfundo ephakeme, eMajuba TVET College, eMadadeni, eNewcastle. Okhulumela umndeni, uMntwana uSandakahle Ndlovu, uthe balindele amakhosi aqhamuka e-Eastern Cape naqhamuka khona esifundazweni iKwaZulu-Natal, izikhulu zikahulumeni kanye nabaNtwana baseNdlunkulu kaZulu, njengoba ezalwa khona. “Silindele ukuthi izintombi zibe khona njengoba ebesebenza kakhulu nazo. Silindele ukuthi namabutho nawo abe yingxenye yomgcwabo,” kusho uMntwana uSandakahle. UMntwana uThembi ushonele esibhedlela esiseNewcastle, ngesonto elidlule kulandela ukugula isikhathi eside. UMntwana uSandakahle uthe basazithoba amanxeba njengomndeni kulandela ukudlula kwakhe. “Kusishayile kakhulu ukudlula kwakhe emhlabeni kodwa siyakwemukela ngoba ugule phambi kwethu. Ubesemdala, ngakho asikwazi ukuphikisana nentando kaNkulunkulu ngoba wonke umuntu ubekelwe isikhathi ekufanele asiphile emhlabeni.” UMntwana uSandakahle uthe uMntwana uThembi ubenamagalelo amakhulu endaweni abayakhele. “Ubebathanda abantu futhi ebazisa. Ubengazikhukhumezi, kangangoba abantu abaningi bebeze babone ngoba nakhu sekufika iSilo ukuthi sizalwa ebukhosini. Ubewuthanda kakhulu umndeni wakhe futhi ubengumuntu onomoya omuhle.’’ UMntwana uThembi ugcine ukubonakala emphakathini emasontweni amabili edlule ngesikhathi iSilo, uMisuzulu Sinqobile kaZwelithini, embesa uNdlunkulu uNtokozo Mayisela. Kwamangaza abaningi ukubonakala kwakhe kulo mcimbi njengoba ephikisana nokuqokwa kweSilo. UMntwana uThembi ubeyingxenye yalabo abafuna ukuba uMntwana uSimakade Zulu, angene esihlalweni sobukhosi bukaZulu. Uqale ukudonsa amehlo abantu abaningi ngesikhathi kutshalwa uMdlokombane. Watshela ababethamele inkonzo yesikhumbuzo kaMdlokombane ukuthi ozongena esihlalweni sobukhosi waziwa wuMdali kuphela. UMntwana uThembi uze wahamba emhlabeni esamile ekutheni akuzange kulandelwe imigomo ngesikhathi kuqokwa iSilo. Ngempelasonto, iSilo uMisuzulu sizwakalise ukudabuka ngokushona kukaMntwana uThembi. ISilo sithe yize bekukhona ukungaboni ngaso linye, kepha lokho akukushintshi ukuthi bawumndeni.