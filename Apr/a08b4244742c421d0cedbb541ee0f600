SANELE NDLOVU  UBUYISELE emphakathini ngokunikela aphinde akomelise abafundi abenze kahle ngonyaka ka-2021 usomabhizinisi wendawo eNtumbane, oPhongola. Ulethe injabulo uMnuz uThobani Mmema enikela ngenkulisa emphakathini wangakubo  njengoba abizwa edlula ngendlela bacela usizo. UMmema ophinde abe yi-Accountant yokuqala endaweni yangakubo uthi wathi uma ebizwa ukuba azobheka isimo abantwana ababefundela ngaphansi kwaso wathinteka kakhulu njengoba indonga zaziwa. "Ngathi uma ngifika ngonyaka odlule ngoJulayi, ngabona ukuthi isimo sabo siyaphuthuma futhi sibi ngempela. Ngibe sengizama ukusheshisa ngibeka isenti phezu kwelinye sabakhela abantwana," kuchaza yena. UMmema uthe basozoqhubeka bafake uthango baphinde bafakele abantwana nezinto zokudlala. Umntwana uma efika ezobhalisa uzophinde athole umfaiswano wesikole mahhala. Lokhu uthe kuzosiza kakhulu ekutheni abazali bangasabi ukuletha abantwana ngenxa yokuthi abanazo izingubo abazozigqoka. UNkk Fungenzeni Ncube, ongumnikazi nomsunguli weNtumbane Creche ebisineminyaka engaphezu kuka-5 yasungulwa, ubonge kakhulu uMmema njengoba bese kuphele iminyaka ecela usizo engalutholi. "Sekukaningi ngibhalela iminyango kaHulumeni ngicela usizo kodwa kungalungi. Kwezinye izindawo bebevele bangitshele ukuthi abazakhi izakhiwo kodwa bayazilungisa kuphela. Bekunzima ngoba besengisabela abantwana ukuthi mangase ziwe lezindonga zingawela kubona balimale, " kubalisa uNkk Ncube. Uqhube wathi ubonga kakhulu ukuthi usephumile osizini futhi usezosebenza ngokukhululeka nabantwana. UMmema uphinde waklomelisa abantwana abenze kakhle ezifundweni zabo zango-2021okubalwa kube u-Asanda Nxumalo obaqwaqwade bonke emakhanda esikoleni abefunda kuso iSibonginhlanhla High. UNxumalo ubengowokuqala esikoleni sakhe ukuphasa ngamalengiso okubalwa nasezifundweni zeMathamatics nePhysical Sciences. Inkampani kaMnuz Mmela iThobani Mmema Holdings (TMH) izibophezele ukuthu njengoba iklomeliwe labafuni ayizogcina lapho kodwa izobafundisa nasemanyuvesi ilekelele kuzona zonke izidingo zemali abanazo. Abafundi nabazali ebebephume ngobuningi babo, beliyidliva izulu futhi kumakhaza, babuye bajabuliswa ukuzibonela ngawabo izihlabani zomculo ezinjengoKhuzani noGatsheni. 