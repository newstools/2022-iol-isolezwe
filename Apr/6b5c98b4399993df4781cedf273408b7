UKHUNGATHEKILE umphakathi kuqothwa amalungu amane omndeni owodwa, okukhona kuwo nengane eneminyaka emine, namalungu amabili omndeni wakwamakhelwane, eKhuphe eNquthu, ngoLwesibili ebusuku. UMnuz Mzibeni Buthelezi (59) nomkakhe uNkk Ntombeziningi Gumbi-Buthelezi (59),  udadewabo uNksz Diniwe Buthelezi (63) nomzukulu wakhe uManqoba Buthelezi (4) kuthiwa badutshulwe besekhaya kade kuhlangene umndeni kunomcimbi wokukhumula inzilo. Kulesi sigameko kuthiwa kubulawe nezelamani zakwamakhelwane walo muzi, uMnuz Siyabonga Khoza (29) noMnuz Sinenhlanhla Khoza (22) okuthiwa bebevakashele kwaButhelezi beze emcimbini. Kuthiwa kusinde indodana kaButhelezi ena-16 yona ezwe ukuqhuma kwezibhamu yangena ngaphansi kombhede, kwathi indodakazi yakhona okuvele ukuthi beyibelethe ingane enezinyanga eziwu-11, yasinda ngokulambisa emva kokuthi abasolwa bethe ngabe bayayidubula inkinga wukuthi sebephelelwe yizinhlamvu. Okhulumela umndeni, uMnuz Bongani Buthelezi, uveze ukuthi ngesikhathi sokuhlaselwa komndeni ubesayolanda okuthile kwamakhelwane. Elandisa Isolezwe uthe kungene abasolwa abathathu bacela ukukhuluma nomfowabo ohlala eGoli, okuthe uma umndeni ulandula, baqala badubula. “Umfowethu sekunesikhathi samgcina ekhaya. Sazi ukuthi useGoli.  Ubengabuyanga, kodwa bafike bathi bafuna yena, okuthe uma kulandulwa, baqala ukudubula wonke umuntu obekhona ekhaya. Endleleni bephuma, badubule abafana bakwamakhelwane abahlangane nabo abebezoziphuzela njengoba besinetiyana sikhumula izidwedwe emva kokuthi kwakushone ugogo,” kusho uButhelezi. Uthe kusele amalungu amathathu kuphela omndeni, uma engambali umfowabo ngoba sekunesikhathi bengamazi, ngakho abazi ukuthi lesi simo bazosibhekelwa ngubani kwazise abanayo ngisho indlu, zonke ziyawa bebesalinde ukwakhelwa, akekho osebenzayo. Imizamo yokuxhumana nabomndeni wakwaKhoza ayiphumelelanga. Umthombo okhulume neSolezwe, ongathandanga ukudalulwa, uthe ilungu lomndeni ebelizofunwa ngabasolwa kuthiwa liyinkabi. Kunezinsolo zokuthi kukhona elababulala eGoli, kukholakala ukuthi lesi bekuyisenzo sokuphindisela. “Uwumuntu ohluphayo emphakathini. Kuyezwakala ngamahlebezi ukuthi kukhona umonakalo awudalile eGoli, bekukhona abamlandelayo. Ngebhadi bekuwumuntu ongabuyi ekhaya,” kusho umthombo. Uthe lo muzi ufike endaweni ngoSepthemba nyakenye usuka eBabanango. Kuthiwa uqoqana ndawonye endlini encane yodaka engekho esimweni kusuka wafika. Ikhansela kule ndawo, uMnuz Sakhile Masimula, lithe lesi senzo sinyantisa igazi, siwuthusile umphakathi. “NgoLwesibili ekuseni ngithumele omunye osekomitini lomphakathi ukuthi ayobheka ukuthi awukho yini umonakalo odalwe yizikhukhula kulo muzi kwazise ungeminye yemizi ehlwempu eswele izindlu, wazithela kule nhlekelele esibuhlungu kangaka. Yinto embi kakhulu esifisayo ukuthi abenzi bobubi baboshwe bajeze. Siwuhambele umndeni, sisazophinda sibuyele nemeya ukubheka ukuthi singasizaphi,”  kusho uMasimula. Amaphoyisa agcine angayiphendulanda imibuzo athunyelelwe yona ngesigameko.