IMISHWALENSE namabhange akuleli bakhokhele inqwaba yamakhasimende aphelelwe yimisebenzi nashonelwe ngenxa yohlasela kobhubhane iCovid-19, nyakenye. Ibhange i-Absa, lithi ukufakwa kwezicelo zabadinga ukukhokhelwa yi-ABSA Life Insurance, kwenyuke kwaze kwafinyelela ku-61% ngonyaka odlule kanti ngo-2020 kwenyuke kwafinyelala ku-49%, kwakuholela ekutheni ibhange likhokhe uR2.7 billion eminyakeni emibili. Umshwalense iFNB Life Insurance, ukhokhe imali engaphezulu kukaR2.4 billion, kuleyo mali uR2.3 billion ukhokhele izicelo ezithinta ukufa kanti uR81 million ukhokhele ezithinta ukukhubazeka. Leli bhange lithe likhokhe uR190 million ngezicelo ezithinta ukudilizwa noma ukulahlekelwa wumholo. Isikhungo esibhekelele izifo ezithathelanayo kuleli, iNational Institute for Communicable Diseases (NICD), sithe bangu- 100 070 abantu ababulelwe yizifo ezihambisana neCovid-19 kuleli, kusukela kuhlasela lolu bhubhane kuleli. UMnuz Tsietsi Mahlasela okhulumela iFNB, uthe izicelo ezifakwe amakhasimende ukuze zikhokhelwe ziqale ukwehla ngesiwombe sesine sokuhlasela kwaleli gciwane. UMnuz Raj Makanjee, oyisikhulu esiphezulu kwaFNB, uthe ngesiwombe sesine isibalo sabafaka izicelo zokukhokhelwa ngenxa yokulahlekelwa umholo noma ukudilizwa besiphezulu uma kuqhathaniswa nezinye iziwombe. UMnuz Eugene Straus wakwa-Absa, uthe ngonyaka odlule isibalo samakhasimende afuna ukukhokhelwa ngaphansi komshwalense wempilo senyuke ngo-49% kanti ngo-2020 senyuka ngo-61%. 