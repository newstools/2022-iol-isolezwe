INKANTOLO eNkulu yaseMgungundlovu igwebe owesifazane ngemuva kokulahlwa yicala lokubulala. UNomfundo Truelove Ngcobo (23) ugwetshwe iminyaka engu-20 ngemuva kokuvuma icala lokubulala. Kuthiwa ngo-Okthoba 2020 eNewlands West eThekwini, uNgcobo wabulala uSmangele Yvonne Simamane emhlanganyele nezihlobo ngemuva kokuzwa ukuthi kunukwa yena ngokubulala ngomuthi uyise, uMnuz uBheki Ngcobo. “Watshela inkantolo ukuthi usinganina wuyena owamtshela ukuthi isihlobo esiyisangoma sabonakalisa ukuthi wuSimamane owabulala uyise futhi uzowuqeda umndeni wakubo uma bengamnqandi.” Kuthiwa laba bamema umufi ekhaya kubo lapho abafike bamshaya khona ngamapayipi. Usinganina wamnika ivasi okuyiyona ayisebenzisa ukushaya uNksz Simamane ekhanda izikhawu ezimbalwa. Uthi umufi ngesikhathi bemshaya wayelokhu ebancenga ethi mabayeke abakwenzayo. Uthi ngemuva kwalokhu kwathiwa akahambe ayoqapha izingane phezulu esitezi endlini, izihlobo zaqhubeka nokumshaya uNksz Simamane. Usinganina walanda amanzi abilayo ekhishini wamthela ngawo kusukela ekhanda ukuze kususwe ubufakazi. Uthi ngesikhathi bekhipha isidumbu, bambiza ukuthi azohlanza igazi endlini. Kukhishwa isigwebo inkantolo icubungule izinto eziningi, okubalwa kuzo iminyaka kaNgcobo, ukungabi namacala egameni lakhe, nokuthi usephenduke ufakazi woMbuso ozofakaza njengoba kusaqulwa amacala abanye abasolwa. Okhulumela iNPA, uNatasha Ramkisson-Kara, uthe bayasamukela isigwebo nokuqulwa ngokushesha kwaleli cala. “Abanye abasolwa ababoshwa noNgcobo bazovela eNkantolo eNkulu yaseThekwini ngomhla ka-4 Meyi njengoba kuqhubeka ukuqulwa kwecala labo,” kusho uRamkisson-Kara . 