  KUDINGEKE babuyele emakhaya ngaphandle kokufunda zivulwa nje izikole, abafundi esikoleni Umthwalume High, KwaQoloqolo, eMthwalume, emva kokuthi bezithele emasangweni esikole kulenga ingidi, izolo. Kuthiwa isikole besivalwe ngamalungu omphakathi, aphoqa ukuba nomhlangano nothishanhloko, ngenxa yezikhalo anazo ngokuqhubeka esikoleni. Amalungu omphakathi okuthiwa iningi lawo angabazali bezingane ezifunda esikoleni, avuke ayoqhinqa emasangweni aso, ekhala ngezinqumo okuthiwa zithathwa yisigungu esilawula isikole nothishanhloko, athi awahambisani nazo. Bakhala ngokudoja imihlangano kukathishanhloko nesigungu esilawula isikole, ukunikeza izimpendulo mayelana nezikhalo ezikhona, okukhona kuzo nezokuqashwa kwabantu okungesibona abendawo uma kunezinhlelo zokulungiswa kwesikole. Ilungu lomphakathi elikhulume neSolezwe elingathandanga ukudalulwa, lithe babecele umhlangano nothishanhloko kuqala unyaka, kodwa kwakhona izinto acela ukuphendula kuzo emhlanganweni ayezowubiza ngoFebhuwari. Ilungu lithi wagcina ngokuthi engawubizi, wathi usuzoba ngoMashi, nakhona wanxusa ukuthi abazali bamelwe ngabantu abane kuphela. “Sicele umhlangano nothishomkhulu nesigungu sakhe ngoba sifuna ukuba novo njengamalungu omphakathi nabazali, ngakho akukwazi ukuthi engavumela kuphela abantu abane. Ngeke kufundwe uma engezi emhlanganweni,” kusho leli lungu. Lithe ngaphandle kokuqashwa kwabantu okungesibona abendawo, banokusabela izingane zabo ngokuphepha njengoba ethi kunezikhala zonogada abane asebashona ezingavaliwe. Okunye abakhala ngakho, izijeziso abathi zigixabezwa abafundi, njengoba bethi othisha bayaqhubeka nokutalabha abafundi, kwesinye isikhathi bamiswe amasonto amathathu, beqiwe yizifundo uma kukhona amaphutha abawenzile. Kuthintwa uNkk Mahlaba (elingatholakalanga igama lakhe) osesigungwini sesikole, wenqabile ukuphawula ngalezi zinsolo wathembisa ukudlulisa inombolo yocingo kasihlalo, kodwa kuze kwashaya isikhathi sokushicilela engasalubambi ucingo. Okhulumela uMnyango wezeMfundo KwaZulu-Natal, uMnuz Sihle Mlotshwa, ukugxekile ukuphazanyiswa kohlelo lokufunda nokufundisa esikoleni. “Silindele ukuthi abazali balandele imigudu efanele yokuxazulula izinkinga, badedele abafundi bafunde. Sizocela isifunda Ugu, lusinike umbiko ogcwele ngalolu daba,” kusho uMlotshwa. 