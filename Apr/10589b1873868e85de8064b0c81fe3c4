KUYAQHUBEKA ukuqulwa kwecala lokubulawa kukaSenzo Meyiwa owayengunozinti we-Orlando Pirates. Namuhla, umshushisi woMbuso, uMnuz George Baloyi uzobiza ufakazi (46) okuyiphoyisa elalibizelwe endaweni yesigameko, uSergeant Thabo Mosia. Anduba aqale ufakazi, uMbuso ufake isicelo sokuthi ummeli kaKelly Khumalo ashenxe ekubeni yingxenye yokuqulwa kwecala okwamanje. “Akukuhle ukuthi kube nommeli ozoqapha ukuqhubeka kwecala uma umuntu ammele engakabizwa,” kusho uBaloyi. IJaji uTshifhiwa Maumela lisamukele sicelo sakhe, laveza ukuthi uMagdalene Mooonsamy, ongummeli kaKhumalo angabuya uma umuntu ammele esephekwa ngemibuza, bese kubonakala emuva kwalokhu ukuthi uyaqhubeka na nokulalela ukuqulwa kwecala. UMoonsamy uthe usemseni wenkantolo futhi uzolandela umyalelo wayo yize engaboni ukuthi kuyasiza ukukhishwa kwakhe ngoba leli cala lisakazwa bukhoma. Liyaqhubeka icala njengoba esefikile ufakazi. Okwamanje uchaza izithombe zonke ezathathwa endaweni yesigameko.