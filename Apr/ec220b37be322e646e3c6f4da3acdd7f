ITHIMBA labatshuzi lisephansi phezulu emfuleni iHhana oPhahleni kuMasipala iDkt Nkosazana Dlamini Zuma lifuna izingane zamantombazane ezimbili eziminze ngoMgqibelo. UNqobisa Sithole (10) noMbali Mthembu (15) baminze ngesikhathi bezama ukuwela ebhulohweni elihambela phansi elinqamula emfuleni obugola izindwani. Unina kaNqobisa, uNkk Khanyisile Sithole uthe baphinde bavuka bayohlala eduze komfula ngesikhathi ithimba labatshuzi limatasa nokubheka. “Senzela ukuthi sibe khona nathi ngesikhathi beqhubeka nomsebenzi wokubheka izingane,” kusho uNkk Sithole. Ikhansela lendawo, uMnuz Vusi Mthembu, lithe okusatholakele okwamanje izingubo ebezigqokwe amantombazane. “Abatshuzi bazithole zigaxeke ezihlahleni ebangeni elikude nalapho eminze khona amantombazane. Siyasola ukuthi ziphume ngesikhathi bemuka namanzi ngoba abenamandla kakhulu,” kusho uMthembu. Uthe namanje amanzi awakanciphi kahle kulo mfula obugcwaliswe yimvula enamandla ene ngoMgqibelo, ngosuku lwesigameko. UMbali noNqobisa babekade besemcimbini obusendaweni kodwa ngaphesheya komfula ngesikhathi behlelwa umshophi sebebuya. Lokhu kwenzeka emva kokuthi izulu elalilihle kusukela ekuseni, lavele laphenduka ladliva imvula enamandla ngezikhathi zasemini. Ngesikhathi lina imvula enkulu, amantombazane nabangani bawo abathathu, babesahleli khona lapho okwakunomcimbi khona. Kuthiwa babuyiswa yimoto yomuntu othile, nokwathi uma ebona ukuthi umfula ugcwele wabehlisa nganeno kwawo. Kulezi zingane ezinhlanu, ezine zazo zazama ukuwela yize umfula wawugcwele nokuyilapho ezimbili zazo zimuke khona nomfula. Kuthiwa owesihlanu wazama ukubakhalima,  ebabonisa ukuthi abake bathi ukulinda amanzi ehle, kodwa ngobungane zangabubona ubungozi bawela ngenkani. Kuthiwa ilapho-ke ezimbili zimuke khona, kwathi ezimbili zasinda. Ngosuku olufanayo, kufe umfana oneminyaka engu-5, u-Asemahle Ntuli. Umufi ushone ngesikhathi indlu yakubo idilikela phezu kwakhe. Ngokusho kukaMthembu, zingaphezulu kuka-500 izindlu ezonakaliswe yimvula enamandla kwi-ward yakhe. Okhulumela amaphoyisa KwaZulu-Natal uLieutenant Colonel Nqobile Gwala uziqinisekisile izigameko zombili, wathi abatshuzi basawabheka amantombazane aminzile. 