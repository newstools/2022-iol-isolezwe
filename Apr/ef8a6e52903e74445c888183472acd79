Nonkululeko Nhlapo ABEZINHLEKELELE bayala abazali ngokuqapha izingane zabo nokuthi bangazivumeli zidlale ngasemifuleni. Lokhu kulandela ukutholakala kwezidumbu zabafana abathathu izolo. Abezomthetho eGoli bayaphenya ngesigameko sokuminza kwalaba bafana abaneminyaka ephakathi kweyisishiyagalombili neyishumi abebedlala ngasemfuleni iJuskei ngesikhathi beminza. Okhulumela abezimo eziphuthumayo eGoli, uMnuz Robert Mulaudzi, uthi babikelwe ngalesi simo ngeSonto emini. “Ngiyaqinisekisa ukuthi kutholakale abafana abathathu abaminze ngesikhathi bedlala eduze komfula iJuskei. Abanye abangani babo bagijime baya esiteshini samaphoyisa esiseduze beyobikela amaphoyisa ngesikhathi bebona ukuthi abangani babo bayaminza,” kusho yena. Uthi amaphoyisa aleso siteshi axhumane nabo ukuze bazolekelela ukutakula laba bafana. 