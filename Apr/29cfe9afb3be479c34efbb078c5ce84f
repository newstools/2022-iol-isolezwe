 UZOVELA namuhla eNkantolo yeMantshi eHillbrow, u-Advocate Malesela Teffo, ongummeli wabasolwa abane ecaleni likaSenzo Meyiwa. Kumangale iningi izolo kuboshwa uTeffo ngoba uhlaselwe ngamaphoyisa ngaphakathi enkantolo ngemva kokuba igoqe usuku. Uboshwa nje, phambilini uzakwabo u-Advocate Tshepo Thobane, ubesanda kubikela inkantolo ngezigameko zokusatshiwa, wathi uzithola ebantwini abangabazi. “Ngithi angibike lokhu nkosi yenkantolo ukuthi sekunezinsuku ezimbalwa sithola izingcingo ebantwini esingabazi, besisabisa. Kwesinye isikhathi umuntu ofonayo ubuza ngamajaji athile, kokunye angakhulumi kodwa uzwe kukhala amaphepha,” kusho uThobane. Ubuye wavezela inkantolo ukuthi ngesikhathi sekhefu, uTeffo ulunywe indlebe ngokuthi kukhona okusina kumjeqeza. Nebala, kube njalo ngoba luphethe usuku esekhalelwa amasango kaSigonyela, esiteshini samaphoyisa eHillbrow. Kuthiwa ubhekene necala lokuba kwelomkhulu wamaphoyisa ngokungemthetho. Namuhla ekuseni, uThobane uveze ukuthi kuze kwasa belinde idokodo lecala abekwe lona, lingatholakali. “Sihlale kwaze kwashaya u-1 ezintatha sicela ukubona idokodo, kungekho olaziyo ukuthi liphi. Kuthiwa incwadi egunyaza ukuboshwa kwakhe yakhishwa ngoJanuwari ilandela eyangoDisemba. Esikwaziyo wukuthi le yangoDisemba yahoxiswa, kodwa sizobona enkantolo uma sesithole ithuba lokufunda idokodo,” kuchaza uThobane.