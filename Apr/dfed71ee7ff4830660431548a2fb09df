 I-ESKOM ithumele amathimba ayo ukulungisa ugesi onqamukile eThekwini njengoba iveze ukuthi ayinazo izinhlelo zokuwunqamula kuleli dolobha. NgoLwesibili i-Eskom iqale izinhlelo zokunqamula ugesi ngokwesigaba sesine ezweni jikelele kodwa ithi ngeke iwunqamule eThekwini, ithe lapho ungekho khona kusho ukuthi uphazanyiswe yizikhukhula. UMnuz Monde Bala, obhekelele ukusatshalaliswa kukagesi e-Eskom, uthe iTheku lidinga ugesi owu-1 600MW ngosuku kanti selokhu kuqale imvula lisebenzisa ugesi ongaphezu kuka-900MW. “Asikho isidingo sokuthi sinqamule ugesi eThekwini ngoba njengamanje kusebenza ugesi omncane kunalowo ovamise ukusebenza kuleli dolobha. Ezindaweni ongekho kuzo kusho ukuthi unqanyulwe yimvula. Sikhiphe amathimba ethu ukuba asebenzisane nakaMasipala weTheku ukuze kubuyiswe ugesi onqamukile,” kusho uBala. Uthe nakwezinye izindawo zaKwaZulu-Natal bakhiphe amathimba abo ukuze asize ukulungisa ingqalasizinda kagesi ethikanyezwe yizimvula. 