NKOSIKHONA CELE UFUNGA uyagomela owesilisa waseMbazwane, enyakatho yeKwaZulu-Natal, uthi uzombulala ephila umfowabo ozitika ngocansi namakhosikazi akhe amabili njengoba yena esebenzela eGoli. UMnuz Zwelisha Nhlapho usola uMnuz Themba Nhlapho, okungumfowabo alamana naye, ukuthi uyazenzela nje emakhosikazini akhe amabili. Uma elandisa uthi le nto sekuphele iminyaka emibili golokoqo iqhubeka. Utshele intatheli ukuthi ngesikhathi eqala ezwa lawa mahemuhemu, wacabanga ukuthi abantu bahubhuza amanga kaHubhu kaBhejane, bahlose ukuthi axabane nomfowabo omncane. Uthi akakaze ambhadame umfowabo ezitika ngamakhosikazi akhe, kodwa uthi ngelinye ilanga ufike engashilo, wazithela phezu kukamfowabo ehlezi embhedeni nonkosikazi wakhe wokuqala. Uthi umfowabo wayengagqokile, umakoti yena egqokile. “Yilapho ke engambuza khona ukuthi kuyiqiniso yini ukuthi amakhosikazi ami ulala nawo uma ngingekho? Indlela angiphendula ngayo namanje angikayikholwa. Kuye kuthi uma ngiyicabanga le nto ngimane ngibone kahle nje ukuthi ukhona ozofa la uma kuqhubeka kanjena,’’ usho kanjena. Eqhuba uNhlapho uthe: “Umfowethu omncane wavele wahleka kancane wangibuza ukuthi ngikhethani ukuthi amakhosikazi ami alalwe nguyena nokuthi alalwe ngabafana basendaweni engingahlobene nabo?” Uthi wabe esembuza umfowabo ukuthi usho ukuthini ngalawa magama amphendula ngawo? Uthi wavele wathi: “Umdala ndoda uma ungaka, angeke ngikuchazele into oyibonayo.” Uthi wezwa ukuthi inhliziyo yakhe iyahluthuka kwathi akahoshe isibhamu kodwa wabuye wazinqanda. Uthi umfowabo waqala phansi wagqoka phambi kwakhe ekhululekile, eshaya nekhwela nokuyilapho athola ithuba lokuthi asale nonkosikazi wakhe, wambuza ukuthi kwenzekani. “Wangiphendula ngokuthi naye akazi ukuthi kwenzekani kodwa njalo uma kufika umfowethu omncane uvele azizwe sengathi uhanjelwa yingqondo. Kwathi uma ngimbuza ukuthi uyalala yini nomfowethu, wavuma wathi kodwa akazi ukuthi le nto yenzeka kanjani,’’ kusho uNhlapho. Uthi wasuka lapho wabiza unkosikazi wakhe wesibili, wambuza ukuthi kwenzekani emzini wakhe? Ngokusho kukaNhlapho, uthi unkosikazi wesibili wavela wakhihla isililo wamphendula ngokuthi akabuze umthakathi wakubo lo ozitika ngabo bobabili. Isolezwe ngoMgqibelo likhulume nonkosikazi wesibili ocele ukuthi ligodlwe igama lakhe. Ubezwakala ekhulumela phansi, watshela intatheli ukuthi selokhu kwasondela umfowabo omncane kamfowabo eduze kwakhe, usehlezi ecabanga ngaye. Wathi kanjalo nakumnakwabo yinto efanayo. Wadalula ukuthi bake bazama ukuyofuna usizo kwenye inyanga yaKwaNongoma, yabatshela ukuthi lo muntu abalala naye unomuthi omubi, uma bengabhekile bazogcina sebephilela ukucabanga yena kuphela. Uthi yabanikeza amakhathakhatha inyanga kodwa kwanhlanga zimuka nomoya. Isolezwe ngoMgqibelo  lishayele ucingo umfowabo omncane kaNhlapho ophendule ngokuthi intatheli ingena ngaphi ezindabeni zakwaNhlapho? “’Ungenaphi kule ndaba...Wena unabo yini abafazi? Ufuna ukunginikeza bona nawe?” kubhoka uNhlapho omncane. 