 AYABUYA amabhasi eGreyhound ngoLwesithathu oluzayo, obese kuphele unyaka wonke engekho kulandela ukuvalwa kwale nkampani ngoFebhuwari nyakenye. Okhulumela inkampani ephethe la mabhasi, i-Inter-City, uMnuz Leslie Matthews, uthe bajabule kakhulu ukuthi bayabuya futhi bazobuya ngokugcwele. “Lokhu kuzonika abagibeli ithuba lokuthi bahambe ngamabhasi aphephile futhi awubukhazikhazi,” kusho uMatthews. Uthe lezi akuzona nje kuphela izindaba ezizojabulisa abagibeli kodwa izindaba ezisho ukwakheka kwamathuba omsebenzi kulesi sikhathi esinzima sokuntula eNingizimu Afrika. Uthe ukubuya kwala mabhasi ahamba amabanga amade, kufike ngesikhathi esihle kakhulu njengoba nohulumeni ememezele ukuphela kwesimo sezinhlekelele ezweni. “Njengoba kuvuleleka yonke into nje, lokho kusho ukuthi baningi abantu abazobe bengena bephuma ezifundazweni ezahlukene. Njengoba nePhasika selisemnyango, nakanjani baningi abantu abazobe befuna amabhasi okuhamba aphephile, athembekile namahle,” kusho uMatthews. IPhini likaNgqongqoshe wezokuThutha kuzwelonke, uNkk Sindisiwe Chikunga, uthe kuyabajabulisa nabo ukubona ukubuya kwamabhasi aziwayo, athenjiwe nahambela izifundazwe ezahlukene. Phakathi kwemizila azoyihambela, iGoli, iKwaZulu-Natal, iWestern Cape ne-Eastern Cape. Uthe ezinye izifundazwe nazo zizovulelwa kungekudala. Nyakenye ngesikhathi le nkampani okwase kuphele iminyaka engu-37 isebenza, yamemezela ukuthi iyavala, yabalula isizathu sokuba nenkinga kwezezimali. Ngaleso sikhathi, yaveza ukuthi bese kunesikhathi inenkinga yezezimali kodwa ukubheduka kweCovid-19, yikho okwenze isimo saba nzima kakhulu. 