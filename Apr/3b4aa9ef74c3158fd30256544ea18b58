ZINGU-253 izidumbu zabantu ababulawe yimvula eThekwini, ezitholakele zase ziyogcinwa emakhazeni asePhoenix nasePinetown ngoLwesibili ebusuku. Lokhu kudalulwe nguNgqongqoshe wezeMpilo KwaZulu-Natal, uNkk Nomagugu Simelane-Zulu ngesikhathi eveza ukuthi ezingu-99 zisemakhazeni sasePinetown kanti ePhoenix 154. Usho kanje esohambeni noMengameli Cyril Ramaphosa behlola izindawo ezizungeze iTheku ezikhahlanyezwe yizikhukhula. Uhulumeni uthi baningi abantu abadukile abangakatholakali, abangeke bahlonzwe njengasebeshonile manje. URamaphosa uye eClermont, wadlulela eNtuzuma kanti kulindeleke aye eMawoti naseMzinyathi, eNanda, ehambela imindeni ekhahlanyezwe yizimvula ehlola nomonakalo UKhomishana wamaPhoyisa esifundazweni, uLieutenant General Nhlanhla Mkhwanazi, uthe kuzokwengezwa amaphoyisa awu-300 eKZN azobe esuka kuzwelonke ezolekelela ekutakuleni. Njengamanje uMkhwanazi uthe basebenzisa izinsiza zamaphoyisa ukuthuthela emakhazeni izidumbu ezitholakalayo. Uthe balekela abezimoto ezithutha izidumbu ngenxa yesibalo esiphezulu sezidumbu ezitholakalayo. Uhulumeni uthe abantu abahlale beliqaphile izulu futhi basinake isexwayiso ngesimo sezulu. 