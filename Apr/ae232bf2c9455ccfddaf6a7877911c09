BAMANGALELE uMengameli Cyril Ramaphosa, abaNtwana baseNdlunkulu abaphikisa ukuqokwa kweSilo uMisuzulu Sinqobile kaZwelithini. Abaphikisa ukuqokwa kweSilo bafake amaphepha eNkantolo eNkulu ePitoli lapho bephonsela inselelo isinqumo sikaRamaphosa sokuvuma ukuqokwa kweSilo. Bafuna kuchithwe isinqumo sikaRamaphosa sokuvuma ukuqokwa kweSilo. Bafuna nokuthi kumiswe ukugcotshwa ngokusemthethweni kweSilo. Bafaka lawa maphepha nje kuvela ukuthi umcimbi wokugcotshwa ngokusemthethweni kweSilo kuhlelwe ukuthi ube sekupheleni kwenyanga ezayo, ngoMeyi 28. Phakathi kwabaNtwana abafake leli cala kubalwa abafowabo beSilo esesakhothama, uZwelithini kaBhekuzulu, okungoMbonisi, Vulindlela, Mathuba noMxolisi. UMntwana uMbonisi ukuqinisekisile ukuthi bafake amaphepha enkantolo. “Yebo kukhona esikuthumele enkantolo. Izinqumo ezithathiwe asitshelwanga ngazo.” UMntwana uMbonisi uthe ukufaka kwabo icala akufanele kuhumushwe ngokuthi bamelene neSilo. “Thina silwa nendlela okungalandelwanga ngayo imigomo. UMisuzulu yingane yethu, uzalwa ngumfowethu. Asilwi naye. Umndeni unezinto zawo. ”Uthe okubakhathazayo wukuthi umndeni awuzange uhlale phansi uvumelane ngokufanele angene ezihlangwini zikaMdlokombane. Labo abafake icala kuvela ukuthi baseka wuMntwana uBuzabazi Zulu, wasesigodlweni KwaDlamahlahla, ukuba ahlale esihlalweni sobukhosi. Lolu hlangothi kuthiwa luzokuba nesithangami nabezindaba ngeSonto, esigodlweni KwaKhethomthandayo, lapho kulindeleke ukuthi luveze izinhlelo zalo.Isolezwe liphinde lahabula umoya wokuthi nalabo abeseka uMntwana uSimakade Zulu, bahlela ukufaka uRamaphosa enkantolo. Nabo bafuna kuchithwe isinqumo sikaRamaphosa sokuvuma ukuqokwa kweSilo.Imizamo yokuthola ukuphawula kommeli kaMntwana uSimakade, uMnuz Johann Hamman, ayizange iphumelele njengoba ebevaleleke emhlanganweni. Okhulumela ihhovisi likamengameli, uMnuz Tyrone Seale, akazange ayiphendule imibuzo ayithunyelwe yize ikhombisa ukuthi uyifundile.Ummeli weSilo, uMnuz Musa Ntsibande, uthe bebengakawatholi amaphepha ababizela enkantolo kodwa wathi akubethusi ukufakwa kwalawa maphepha. Kuvela lezi zindaba nje, izolo kuvele ukuthi selubekiwe usuku lokugcotshwa kweSilo.Kuvela ukuthi iSilo sizogcotshwa ekupheleni kwenyanga ezayo. Umcimbi wokugcotshwa kweSilo kuthiwa uhlelwe ukuthi usingathwe esigodlweni eNyonkeni, ngoMeyi 28. Izolo kusabalale incwadi ebikhombisa ukuthi ibhalwe nguRamaphosa, eyibhalela uNdunankulu kaZulu, inkosi Mangosuthu Buthelezi. Kule ncwadi esabalale ezinkundleni zokuxhumana, uRamaphosa ubeqinisekisa ukuthi uzobe ekhona emcimbini wokugcotshwa ngokusemthethweni kweSilo.Kuthintwa okhulumela iSilo, uMntwana uThulani Zulu, akazange afune ukuqinisekisa ubunjalo bale ncwadi. "Nami le ncwadi ngisayibona khona ezinkundleni zokuxhumana, angikayitholi. Kunzima ukuthi ngingaphawula ngento engakafiki ezandleni zami." UMntwana uThulani uthe bazohlangana kusasa beyithimba elihlela ukugcotshwa kweSilo, lapho bezobhunga khona ngamalungiselelo alo mcimbi obhekwe ngabomvu."Mhlawumbe sizoyithola lapho imininingwane ngale ncwadi. Ihhovisi likaButhelezi lithembise ukuthi lizokwenza isimemezelo uma seluqinisekisiwe usuku. Isolezwe lithole ukuthi kunomhlangano wazo zonke izindlu zaseNdlunkulu ozokuba ngoMgqibelo, esiShayamthetho esidala, lapho kuzobhungwa khona ngezinhlelo zokugcotshwa kweSilo.