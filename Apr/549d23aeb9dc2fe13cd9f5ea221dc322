Nonkululeko Nhlapo ISIKHONDLAKHONDLA senkampani yezokuxhumana, iVodacom,  sizonikela ngezigidi kulabo abakhahlanyezwe yizikhukhula KwaZulu-Natal. Le nkampani ithe izonikela ngo-R3 million enhlanganweni, iGift of the Givers, ukulekelela izinkulungwane zabantu abashayeke kakhulu ngenxa yezikhukhula. Le mali izosetshenziselwa ukuthenga ukudla, izingubo nokunye okuyizidingongqangi. UTakalani Netshitenzhe, onguMqondisi wezangaPhandle kwaVodacom, uthe: “Ukukhahlamezeka kwezakhiwo zabantu nokufa okudalwe yimvula ehambisana nezikhukhula KwaZulu-Natal kuyishwa elikhulu kabi futhi kudinga ukuba sisukume sonke sibambisane. “Umnikelo wethu ka-R3 million uhlose ukulekelela imizamo kahulumeni ngamaphasela okudla, izingubo, okokugeza, amanzi, amanabukeni ezingane nokunye okudingwa imindeni.” Uqhube wathi lo mnikelo ungaphezu komsebenzi wabo abawenzayo wokuqinisekisa ukulungiswa kwengqalasizinda yezokuxhumana. Uthi ithimba labo, elizinze kulesi sifundazwe, lisebenza kanzima ukuvuselela i-network ngokushesha ukuze kusizakale labo abakhinyabezekile. 