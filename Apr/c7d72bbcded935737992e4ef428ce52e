UKWEHLISWA kwentela kaphethroli ngoR1.50 kuzovikela abantu bakuleli njengoba seliphinde lanyuka ngo-36 cents ilitha likaphethroli i-93,  kwathi ele-95, lanyuka ngo-28 cents. Ilitha likadizili i-0.05% sulphur lizonyuka ngoR1.52 bese elika dizili i-0.005% sulphur linyuke ngoR1.69. Ilitha likapharafini lizonyuka ngoR2.66 kwabadayisela izitolo (wholesale) bese linyuka ngoR3.55 kwabathenga ezitolo (retail). Ikhilo legesi lizonyuka ngoR2.50. Isazi sezomnotho esizimele, uSolwazi Bonke Dumisa, sithe ngeke kuzwele kakhulu ukunyuka kukaphethroli kule nyanga ngenxa yokuthi uNgqongqoshe weziMali, uMnuz Enoch Godongwana, wehlise intela kaphethroli ngoR1.50. Uthe yize le ntela izoma izinyanga ezimbili kodwa izowenza umehluko kubashayeli njengoba impi ephakathi kweRussia ne-Ukraine, inyuse intengo kawoyela ongahluziwe. UMnuz Paul Makube oyisazi sezomnotho esigxile kwezolimo e-FNB, uthe ukwehliswa kwentela kaphethroli ngoR1.50 kuzobasiza nabalimi ukuthi bakwazi ukubhekana nezindleko zikadizili olokhu unyuke umlibe. Uthe lokhu kuzosiza ukuthi intengo yokudla inganyuki ngamalengiso ngoba uma izindleko zokulima nokuvuna ziphansi, abalimi ngeke badlulisele izindleko zabo kubathengi. UMnuz Reuben Maleka we-Public Servants Association (PSA), uthe yize ukwehliswa kwentela kaphethroli ngoR1.50 kuzovikela abathengi kodwa abasebenzi basathwele kanzima. Uthe igilosa iyabiza, ugesi umba eqolo, amanzi nentela ekhokhelwa imizi, nakho kumba eqolo. Uveze ukuthi imali yokugibela nezinga lokuphila ezweni kuphezulu. “Kufanele uhulumeni eze nesixazululo sesikhathi eside endabeni yokunyuka kukaphethroli nodizili. Uhulumeni kufanele enze isiqiniseko sokuthi kunezinto zokuthutha ezihlukene kusukela kumatekisi, amabhasi nezitimela. Kufanele abe nezibonelelo ezithile njengokuxhasa abamatekisi ukuze akwazi ukulawula imali agitshelwa ngayo,” kusho uMaleka. Uthe kuyo yonke imizamo yokunciphisa izindleko zikaphethroli nodizili uhulumeni ayenzayo, akufanele adayise izinqolobane zikawoyela ongahluziwe zezwe ngoba lokhu kuzoletha omunye umonakalo. Ukhale ngokuthi abantu abathenga impahla kahulumeni bavamise ukuyithenga ngamanani aphansi, hhayi lawo okuncintiswana ngawo.