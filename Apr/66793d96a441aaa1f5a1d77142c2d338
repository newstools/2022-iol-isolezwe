UKUZWA umlungu ekhuluma isiZulu noma ezinye izilimi sekwaba yinto ejwayelekile kodwa akuvamile ukuthi asikhulume, asibhale, asifunde aze aphile impilo nabamnyama, futhi angathintwa nasethakazelweni zezibongo ezahlukene. UCaylum Petersen ozinze enkabeni yeTheku, eJohn Ross, oyi-electrical technician, uqopha umlando ezinkundleni zokuxhumana ngokufundela abantu Isolezwe emakhasini akhe ahlukene kwezokuxhumana nokwenza ama-video asethathe abaningi. Uthe lokhu ukwenza ngothando ngoba kuningi akuzuza kuleli phephandaba nokwenza isiZulu sakhe sithuthuke nsuku zonke. "Anginalo ipulazi noma amakhaya. Ngikhulele edolobheni kodwa isiZulu ngiyasithanda, ngasifunda ngisemncane ngisifunda kubangani esikoleni. Ekhaya akekho umuntu ongumZulu noma oyinhlotshana kodwa siyasikhuluma isiZulu nodadewethu. â€œUma into uyithanda kubalula ukuyifunda. Bengihamba izindawo nabangani ngizihluphe uma ngingatholi kahle, ngibuze kubantu ukuthi kusho ukuthini. Noma esikoleni ngasifunda isiZulu yize sasifundiswa wumlungu," kusho uPetersen. Eqhuba uveze ukuthi usefunde namasiko ahlukene amaZulu kanti uyazifela ngomdlalo wezinsizwa, induku. Uveza ukuthi amadodana akhe amabili ngeke awanqabele ukuthi akhulume ulimi lwesiZulu ngoba naye abazali bakhe bamnikeza ithuba lokulandela into ayithandayo. Okumchaza kakhulu ukuthi abantu abaningi uma bembona bazitshela ukuthi ukhuluma isiNgisi kuphela kanti uveteza nesiBhunu bese eqeqebula nesiZulu. "Uma bekhuluma abantu ngiqale ngithule ngifune ukuzwa ukuthi bathini kuyima ngiphendula ngesiZulu. Abanye ngiyabazwela uma bezama ukukhuluma nami ngizwa ukuthi isiNgisi asivuki kahle, ngibacele sikhulume isiZulu, bese beyahleka. Okuhle ngabelungu ukuthi kuyahlebeka ngesiZulu bengezwa," kusho uPeterson ephela insini. Kukhona namanye ama-video amahlaya awaqopha nomngani wakhe ongusomahlaya odumile, uSiyanda Maphumulo. Uthe ukusebenza noSiyabonga kubuqinise kakhulu ubudlelwano babo futhi ufunde okuningi ngempilo yaselokishini. Iphupho lakhe elikhulu uthe ukuphumelela emsebenzini wakhe awenza eceleni wokulingisa nokuphatha izinhlelo. Ephetha uthe uma engekho matasa nomsebenzi ukhonze ukuchitha isikhathi nomndeni wakhe nokuzithuthukisa ngolwazi.