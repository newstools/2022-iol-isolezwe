  ADILIZIWE ezikhundleni zakomasipala amakhansela eqembu i-EFF athole amavoti angaphansi kwayikhulu okhethweni lohulumeni basekhaya obelungoNovemba ngonyaka odlule. Isolezwe ngeSonto lithole ngabazithamundayo ukuthi kunenqwaba yamakhansela adilizwayo ezikhundleni futhi azitholile izincwadi eziwayalela ukuthi esule ezikhundleni bese eba ngamalungu eqembu ajwayelekile. Kuthiwa bajijinyezwe ngezincwadi wuNobhala-Jikelele uMnuz Marshall Dlamini othe mabasule emahoreni angu-24 kungenjalo bazoqondiswa ubugwegwe. Amakhansela adilizwayo ngangene komasipala ngokohlelo lwe-Proportional Representative (PR) okusho ukuthi uma usohlwini lweqembu wuyakwazi ukungena uma lithole izihlalo. Abalwazi kahle udaba bathi kwi-EFF kunomgomo othi uma umuntu engenele ukhetho kufanele athole amavoti ayikhulu kuya phezulu, okuyinto okuhloswe ngayo ukukhuthaza ukusebenza. Kuthiwa izembe lisha kuzwelonke futhi bangu-300 abadiliziwe ezikhundleni zabo ngenxa yokwehluleka wukuthola amavoti. USihlalo we-EFF KwaZulu-Natal uMnuz Vusi Khoza uqinisekisile ukuthi amakhansela abo angawatholanga amavoti, anxusiwe ukuba ashenxe ezikhundleni zawo ngoba alenzele phansi iqembu. “Umthetho we-EFF uthi ukuze igatsha ligcotshwe libe semthethweni kufanele libe namalungu angu-100, uma sekuvotwa kufanele labo bantu bavotele iqembu bonke. Uma bengavotanga kusho ukuthi lowo mholi esimbeke lapho akasebenzi noma abantu abamethembi. Lokhu kungumyalelo weqembu kuzwelonke, akuliwa namuntu,” kusho uKhoza. Leli phephandaba lihabule ukuthi amakhansela amahlanu kuMasipala wesiFunda iKing Cetshwayo azame ukugoloza, amisiwe eqenjini futhi ahamba izigcawu zokuqondiswa ubugwegwe ngokwedelela umyalelo wezikhulu. UKhoza uthe akanalo ulwazi lokuthi kukhona abagolozayo kodwa uthe uma bekhona babhekana nolaka lweqembu. Kuthiwa phakathi kweminye imithetho ye-EFF wukuthi wonke amakhansela kufanele athenge izimoto ezingamaveni ukuze ahambe kahle uma ehambisa intuthuko, asize nabantu emphakathini. Kuthiwa akuvumelekile ukuthenga izimoto zokutetemuka kwi-EFF ngoba ikhansela lisebenzela umphakathi. 