BUGUBUZELWE yifu elimnyama  ubuholi bomdabu kusocongwa inkosi yesizwe nenduna, ezigamekweni ezehlukene ezenzeke ngesonto eledlule. Inkosi Nkosiyesizwe  Prince Msingaphantsi (33) wesizwe saseMzwelethu kuMasipala waseMzimkhulu nenduna uMkhatshwa David Nene  (61) wesizwe saseMhlungwini eMtshezi kuMasipala Inkosi Langalibalele, bahlaselwe ngabasolwa abangaziwa besemizini yabo ezigamekweni ezehlukene. Kuthiwa uNene  udutshulwe ehleli nomkakhe ona-60, yena odubuleke edolweni waphuthunyiswa esibhedlela. Ukusocongwa kwalaba baholi bomdabu kulandela uxhaxha lwezigameko zokusocongwa kwabaholi balolu hlobo esifundazweni njengoba emasontweni amabili  adlule bekutshalwa inkosi yesizwe sakwaNxumalo kuMasipala i-Alfred Duma naye osocongiwe. UNgqongqoshe wezokuBusa ngokuBambisana nobuHoli boMdabu esifundazweni uMnuz Sipho Hlomuka ekhuluma emhlanganweni nabaholi bomdabu obuseThekwini ngoLwesihlanu, uthe izigameko zokubulawa kwamakhosi nezinduna  ezibonakala ziqhubeka esifundazweni, ziyashaqisa. “Njengohulumeni wesifundazwe,  sikhathazeke kakhulu ngalezi zehlakalo ezenza isimo sibe manzonzo.  Sinxusa umphakathi ukuthi usebenzisane namaphoyisa ukunikeza umkhondo ozoqinisekisa ukuthi abenza lobu bugebengu bayavalelwa,” kusho uHlomuka. Kusuka kuNovemba nyakenye kuphela, bahlanu abaholi bomdabu asebebulewe KwaZulu-Natal. Okhulumela amaphoyisa uLieutenant Colonel Nqobile Gwala uziqinisekisile izigameko wathi amaphoyisa aphenya amacala elokubulala nelokuzama ukubulala.