 KUSENZIMA ukwamukela ukudlula emhlabeni kosana obelusenezinsuku ezingu-11 luzelwe emndenini wakwaMrabuya e-Eastwood, eMgungundlovu. USanelisiwe Mrabuya, obehlala nonina nomfowabo oneminyaka emithathu, ushe wangqongqa ngeSonto ngesikhathi kusha umjondolo obekuqashe kuwo unina. Ngokusho kukanina omncane, uNksz Thembeka Mrabuya, isigameko sidalwe ukuhlangana kwezintambo zikagesi ebezishiywe zivulekile.Uthe ngesikhathi kwenzeka isigameko, unina walezi zingane, uNksz Jabu Mrabuya, ubesaye endlini encane. “Ubengaphilile, exinwe yisisu. Waphuthuma endlini encane esegcekeni, wathola ukuthi kukhona obengaphakathi. Ube esenikela kwamakhelwane ukuyosebenzisa eyakhona kanti ngaleso sikhathi kuzosala kwenzeka umshophi,” kusho uNksz Mrabuya. Uthe ngesikhathi ebuya egcekeni lalapho aqashe khona, ukhangwe yikloba lomlilo ebelisha ubuhanguhangu emjondolo wakhe. Uthe uthole ukuthi indodana yakhe eneminyaka emithathu ikwazile ukuphuma kodwa lona obenezinsuku ezingu-11 ezelwe ubesele ngaphakathi. “Uthe usola izintambo zikagesi ebezingaboshiwe kahle, wathi yizo akholwa ukuthi zibe yimbangela yomlilo. Uthe iTV kuphelaabeyishiye idlala, kungekho lutho olunye olunobungozi abeshiye ekuvulile,” kusho uNksz Mrabuya. Uthe baphatheke kabi kakhulu ngesigameko sokusha kwengane. “Akukhulumeki kunina wosana. Akakwazi ngisho nokudla ngenxa yobuhlungu abuzwayo ngokuhanjelwa yingane kabuhlungu kangaka,” kusho uNksz Mrabuya. Uveze ukuthi unina kamufi ubesanda kufika kule ndawo ukuzoqasha.Ngesikhathi sokushicilela amaphoyisa abengakaphenduli ngalesi sigameko. 