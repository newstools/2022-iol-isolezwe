INkantolo eNkulu yaseMgungundlovu ngoMsombuluko igwebe uSiyanda Dion Khumalo (36) udilikajele icala ngalinye kwawokubulala ngesihluku izingane zentombi, u-Amkela Zenda (14) noSandiso Zenda (6). Ube esegwetshwa neminyaka eyisishiyagalombili ngaphezulu ngecala lokushisa impahla. Lesi sigameko senzeka eTin Town, eGamalakhe, ngasePort Shepstone ngoMashi 31 nonyaka. Unina wabagilwa, uNksz Vamisile Zenda, ekhuluma neSolezwe ngalesi sigwebo, uthe nakuba kuyisigwebo esimenelisayo kodwa kusenzima ukwamukela ukuthi izingane zakhe zabulawa ngalesi sihluku. “Bengingazi nokuthi ugwetshiwe ngoba benginokuzwa kuthiwa kukhona abamfanise ngaphandle. Bese ngihamba ngokwethuka noma ngiya lapho ngitohoza khona, ngizwa ngamahemuhemu ukuthi uyangifuna, ufuna ukungenzakalisa. Nokho ngiyabonga ukuthi ugwetshiwe, ngiyethemba ukuthi uyophuma eseyikhehla,” kusho uNksz Zenda. Uthe bebengakahlanganisi iminyaka emibili bethandana. UKhumalo, owaboshwa esekubhaceni emasontweni amathathu edlule, wawavuma amacala ethweswe wona. Emaphepheni asenkantolo, uKhumalo uthi wayekade esebenza ngesikhathi yena noNksz Zenda bevumelana ngokuthi akayeke umsebenzi ezohlala endlini yakhe (Nksz Zenda), ambhekele izingane kwazise encane ibuya esikoleni kusasele amahora amathathu kuphume endala ngakho kufanele kube nomuntu okhona egcekeni. Uthe bathembisana ukuthi uzobonelelwa ngo-R400 wokuba wumzanyana. Uveze ukuthi sekumele akhokhelwe, kube nokungaboni ngaso linye, uNksz Zenda wamxosha futhi  wamenzela isivimbelo senkantolo ebesiyalela ukuthi angalubhadi emagcekeni omuzi kaNksz Zenda. Elandisa inkantolo uKhumalo, uthe imali wayeyidinga kakhulu kwazise ubenenye intombi ebizithwele kodwa yaphuphunyelwa yisisu, bekudingeka ukuthi ayiyise kudokotela. Uveze ukuthi ubengasenayo indawo yokuhlala njengoba nakubo ubesexoshiwe ngoba kuthiwa ngesikhathi esebenza imali yakhe ubeyidla noNksz Zenda ngakho wathukuthela wabopho itulo lokumenzakalisa. Kuthiwa uthathe ucelemba wanikela emzini kaNksz Zenda, wafika engekho wathola izingane zilele zodwa. Ugence u-Amkela entanyeni, wadlulela kumfowabo omncane yena wamfica elele, wanquma ukokhela umbhede abalele kuwo ngomlilo, wakhiya umnyango washaya wachitha.  Uveze ukuthi uyazisola ngesenzo sakhe. Okhulumela uPhiko lwezokuShushiswa KwaZulu-Natal, uNkk Natasha Ramkimsson-Kara, uthe bayasemukela isigwebo ngethemba lokuthi sizokwenza umehluko. 