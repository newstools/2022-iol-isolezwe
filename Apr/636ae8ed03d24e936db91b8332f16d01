IYAQHUBEKA inkonzo yomngcwabo kaBusisiwe Mjwara, iphoyisa elisebenza ophikweni lwabatshuzi elashona ngeSonto. USergent Mjwara (42) waseThornville, eMgungundlovu, kuthiwa ushone emva kwesikhashana engeniswe esibhedlela kulandela ukuminza kubhekwa abathathu okwabikwa ukuthi bamuka nomfula ngesonto eledlule. Kulesi sigameko kufe nenja yamaphoyisa ebizwa ngoLeah, okuthiwa ibizama ukuhlenga uSergeant Mjwara. Inkonzo isehholo lomphakathi iPetermaritzburg City Hall, izimaziswe nguNdunankulu waKwaZulu-Natal, uMnuz Sihle Zikalala, uNgqqongqoshe wamaPhoyisa uMnuz Bheki Cele, uGen Sihlahle Masemola, nomkhuzi wamaphoyisa esifundazweni uNhlanhla Mkhwanazi. UMnuz Zweli Mkhize, obengungqongqoshe wezempilo nongubabomncane kamkhwenyana, uthi bebemthanda kakhulu umalokazana wabo. “Njengoba bengasekho obaba abazala lezi zingane, zingicelile njengobabomncane wazo ukuba ngizobamela.” Uthi bebehleli kahle kakhulu noBusisiwe futhi ewuthanda umndeni. “Siyabonga kakhulu kwabakaShangase ngokusilethela umakoti ozosakhela umuzi. Besihlalisene kahle naye kodwa kuyaziwa ukuthi isitsha esihle asidleli,” kusho uMkhize. Uthi basebuhlungwini bewumndeni kodwa bamfisela indlela enhle umakoti wabo. UMkhize ubuye wabonga abaholi bamaphoyisa nabesifundazwe ngokweseka umndeni ngalesi sikhathi esinzima. Umfowabo kamufi uMnuz Sbonelo Shangase, uthi okubuhlungu ukuthi umlandele eduze ubaba. “Akukakaphele neminyaka emibili safihla ubaba. Ngonyaka odlule ubaba uNdosi (uNgqongqoshe wamaPhoyisa uBheki Cele) wayefikile ekhaya ezosikhalisa kushone umfowethu ngokudutshulwa ngonyaka odlule,” kusho yena. Uthi kubuhlungu ukuthi akazi ukuthi ngempela kwenzekani kudadewabo ngoba akuzwa wukuthi udadewabo uminzile wangakwazi ukuphuma emanzini. Uthi lokhu kumphatha kabi ngoba ukufundele ukubhukuda futhi alukho uhlobo lokuqeqeshwa angalutholanga. 