KUSHAQWE izimoto eziyisithupha zikaMasipala waseNdwedwe izolo.Ngokusho komthombo weSolezwe, izimoto zithathwe yinkampani eyabiya inkundla yokudlala ibhola lezinyawo ngo-2016, ku-ward 4 eChibini. Kuthiwa inkampani idinwe ukungakhokhelwa iminyaka ngomsebenzi wokubiya eyawenza enkundleni. Phakathi kwezimoto ezithathiwe, kubalwa ezokwenza imisebenzi ehlukeni kumasipala kanti zingamaveni angama-double cap. “Kufike isikhonzi senkantolo izolo ekuseni siphethe iphepha lasenkantolo eligunyaza ukuthi sithathe izimoto zikamasipala,” kusho umthombo. Uthe inkampani inikezwe igunya yinkantolo lokuthatha noma yini ngaphakathi kumasipala elingana nemali ayikweletayo yona. “Usonkontileka ukhethe ukuthatha izimoto ngoba yizo ezidayiseka kalula,” kusho umthombo. Ithintwa iMeya kaMasipala waseNdwedwe, uMnuz Sam Mfeka, ivumile ukuthi zithathiwe izimoto. Ithe bashaqekile kutheleka isikhonzi senkantolo nencwadi egunyaza ukuthi kushaqwe izimoto ngoba udaba lokungakhokhelwa kukasonkontileka, lusenkantolo. “Besilinde ukuthi ludingidwe enkantolo ngoMeyi njengoba ethi umasipala umkweleta imali engaphezu kukaR300 000, thina siwumasipala simile kwelithi ayikho imali esimkweleta yona,” kusho uMfeka. Uthe into eyenzeka ngesikhathi kwakhiwa inkundla ngo-2016, umasipala wasayina inkontileka yokusebenzisana neKhoza Trading, ukuthi yakhe bese ibiyela inkundla yebhola lezinyawo. “Le nkampani yakha inkundla kodwa yanikezela umsebenzi wokuyibiya enkampanini iPalisade Fencing ngoba yona ingakwazi ukwenza lowo msebenzi,” kuchaza uMfeka. Uthe ngokuthola kwabo, iKhoza Trading yahluleka ukukhokhela iPalisade Fencing, imali yomsebenzi eyawenza wokubiya inkundla. “Umasipala wayikhokhela inkampani iKhoza Trading okuyiyona eyacikice inkontileka nayo. Umasipala awungene ekutheni lezi zinkampani zahluleka ukukhokhelana zodwa emva kokukhokha kukamasipala. Yingakho udaba bese siluthathe salufaka enkantolo,” kusho uMfeka. Imizamo yeSolezwe yokuthola zombili izinkampani ukuba ziziphawulele, ayiphumelelanga. 