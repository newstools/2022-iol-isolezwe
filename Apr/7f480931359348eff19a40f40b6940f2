BABALELWA ku-26 abantu abashaywe wumphezulu, bashona KwaZulu-Natal, ngesikhathi sasehlobo kusukela ngoDisemba nyakenye, kwaze kwaba wuMashi nonyaka. Lezi zibalo zidalulwe nguNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka. Ukusho lokhu ngoLwesibili ngesikhathi esoFafa, eXobho, ngenkathi eyobhonga emswaneni emzini wakwaMzobe oshonelwe amalungu amathathu, ashaywe wumphezulu ngeledlule. Umbani washaya indlu engurawondi wabulala uNkk Sizakele Mzobe (69), Asanda Mzobe (12) noSphephelo Mzobe (9) abazongcwatshwa namhlanje. Kwalimala u-Esihle Mzobe (13) owaphuthunyiswa esibhedlela kodwa manje usededelwe. UHlomuka uthe isehlakalo sakwaMzobe siveza ubunzima obudalwa ukuguquka kwesimo sezulu, ezindaweni zasemakhaya. “Ukudlula emhlabeni kwabantu abathathu ngenxa yokushaywa wumbani kushiye isilonda ezinhliziyweni zabantu basoFafa okuyinto abebeqala ukuhlangabezana nayo. Omasipala, okuyiHarry Gwala neBuhlebezwe, bazobambisana ngezinhlelo zokungcwaba abashonile. Umnyango uhlela ukufaka abafana bezulu ukuze kuvikelwe umphakathi wasoFafa,” kusho uHlomuka. Umnyango unxenxa abantu esifundazweni ukuthi baliqaphele izulu, ikakhulu umbani. UHlomuka uthe uma abantu bezithola besesimeni lapho bebhekena nezulu elimbi, kumele baqinisekise ukuthi bakhosela esakhiweni esiqinile, bagweme ukuma ngaphansi kwesihlahla noma emigedeni, baphume emanzini. 