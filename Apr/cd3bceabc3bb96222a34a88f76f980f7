KHETHA SANGWENI  KUSUKE umsindo ngesikhathi kubhaliswa engqungqutheleni yokukhetha ubuholi be-ANC eThekwini kubangwa indaba yohlu lwamagama amalungu e-ANCYL okumele agunyazwe ukuba yizithunywa ezizovota. I-ANC esiFundeni seTheku inengqungquthela yesishiyagalolunye eqale ngoLwesihanu ezophothulwa ngeSonto. Umbango wesikhundla obhekwe kakhulu uphakathi kukaMnuz Thabani Nyawose onguSomlomo kaMasipala weTheku noNkk Zandile Gumede oyiLungu lesiShayamthetho ababanga esikasihlalo. Ingqungquthela ebhekwe ngabomvu ibanjelwe e-ICC eThekwini kodwa ukubhalisa bekusenkundleni yezemidlalo iMoses Mabhida lapho kusuke khona umsindo. Kunamalungu abesola ukuthi kunenhloso yokuwavalela ukuze angakwazi ukuvota engqungqutheleni. Into esuse umsindo wukuthi kulethwe uhlu lwamalungu e-ANCYL olwehlukene kabili kwangabe kusacaca ukuthi yilona luphi olusemthethweni kwase kumiswa ukwemukelwa kwamagama. Isolezwe lihoshe ukuthi kukhona abagcine besabisa ngokuya enkantolo beyomisa ingqungquthela uma ingalungiswa lento. Okhulumela i-ANC KwaZulu-Natal uMnuz Nhlakanipho Ntombela uthe usazozwa kabanzi ngalolu daba ngaphambi kokuphawula.