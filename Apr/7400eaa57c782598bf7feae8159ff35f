 AMAQEMBU aphikisayo kuMasipala iTheku athi sesiphelile isikhathi sokuthi i-ANC izenzele umathanda emkhandlwini, ifake abantu bayo ezikhundleni zokuphatha ezimqoka. Lokhu kuvezwe yiDA ne-IFP emva kokuthi amakhansela e-ANC ekhale ngaphansi evotini lokukhetha uMnuz Max Mbili ekutheni abe yimenenja entsha yalo mkhandlu. Emhlanganweni wesigungu esilawula umkhandlu ngoMsombuluko, i-ANC ithole amavoti amane, amaqembu aphikisayo kuhlanganisa nelePhini leMeya, uMnuz Philani Mavundla we-ABC, athola amahlanu. Ubengekho omele i-EFF kulo mhlangano. Emva kwalokho, kuhlale umhlangano wamakhansela, nakhona yakhala ngaphansi i-ANC kwagcina kubhuntshile ukuqokwa kukaMbili. UNksz Nicole Graham ongumholi wekhokhasi yeDA eThekwini, uthe yomibili imihlangano ichithe umbiko wekomiti obuphakamisa igama lemenenja entsha. Uthe uhlelo lokuthungatha imeneja entsha beligubuzelwe yipolitiki ngakho  kumele luqalwe phansi ngoba ngeke bafunzwe i-ANC umuntu okumele abe imenenja. “Ngaphambi kokuphothulwa kwenhlolokhono, kwaputshuka umbiko we-ANC owawugagula igama lomuntu okumele abe yimenenja. Ilona gama ithimba elisilethele lona emkhandlwini. Kumele luqalwe phansi, luvuleleke futhi lungabi nokwenzelela uhlelo lokukhetha imenenja entsha,” kusho uNksz Graham. Umholi wekhokhasi ye-IFP eThekwini, uMnuz Mdu Nkosi, uthe azifezekanga izifiso ze-ANC zokuthi kufakwe umuntu wayo ekutheni abe yimenenja. “Sibatshelile ukuthi asenelisekile ngohlelo lokuqokwa kwemenenja, akuqalwe phansi kodwa bangafuna. Kuze kwafika ekutheni sivote nalapho amaqembu aphikisayo kuhlanganisa nephini lemeya, sikuphikise ngevoti ebesifunzwa khona,” kusho uNkosi. Lo mkhandlu ubuswa ngokubambisana kusukela ngoNovemba nyakenye emva kokhetho lwamakhansela. UMnuz Musa Mbhele nguyena obambile ekubeni yimenenja kusukela maphakathi nonyaka odlule, kushiya uMnuz Sipho Nzuza. Okhulumela uMasipala weTheku, uMnuz Msawakhe Mayisela, uvumile ukuthi kubhuntshile ukuqokwa kwemenenja entsha. Uthe kulandelwe imigomo elawula ukuqokwa kwezimenja zohulumeni basemakhaya futhi akubanga khona ukugxambukela kwepolitiki ohlelweni lokukhetha. Kulindeleke ukuthi uKaunda abambe isithangami nabezindaba namhlanje ecacisa ngesabelomali nodaba oluthinta imenenja oseluphenduke inzukazikeyi. Ngamafuphi uMavundla uthe uvote ephikisana nombiko wekomiti ngoba kunezinto abangagculisekile ngazo abafuna zibuyele emuva ziyoqalwa kabusha. Uthe ukuvota kwakhe kanjena akusho lutho mayelana nobudlelwano iqembu lakhe elinabo ne-ANC. “Siyiqembu elizimele ngakho ukuthi sibambisene akusho ukuthi kumele sivume yonke into esuke ifunwa i-ANC. Umbiko unezintwana ezithile okusamele ziyolungiswa,” kusho uMavundla. Okhulumela i-ANC KwaZulu-Natal, uMnuz Nhlakanipho Ntombela, uthe uyakweshwama okushiwo ngamaqembu aphikisayo ngabo. UNtombela uthe abakwaziyo ukuthi kunethimba ebeliholwa wuKaunda ebelisiza ekuthungatheni imenenja entsha futhi bebengakawutholi umbiko ngokuhlaluke ngoMsombuluko. Udalule ukuthi inkinga ekhona eThekwini ukuthi amakhansela awakayiqondisi indlela yokusebenza ngokubambisana njengoba lingekho iqembu elanqoba ukhetho. “Sesibheke ubuholi obusha obuzokhethwa engqungqutheleni ye-ANC, eThekwini, ngempelasonto, ukuthi buqhamuke nezindlela ezicacile zokuthi amaqembu ezepolitiki asebenzisana kanjani kulo mkhandlu,” kusho uNtombela. 