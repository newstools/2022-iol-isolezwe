 USIHLALO we-ANC KwaZulu-Natal, uMnuz Sihle Zikalala uthi kufanele uKhongolose uphuthume ulungise izinto, kungenjalo uzokhala ngaphansi okhethweni lukazwelonke ngo-2024. UZikalala ukhulume kanje evula ingqungquthela yokukhetha ubuholi beSifunda iTheku e-ICC, izolo. Uthe kukhona izinto ezimbalwa ezidala ukuthi i-ANC ilahlekelwe wukwesekwa futhi kufanele kubhekwane nazo ngoba bangase bakhale ngaphansi. “Imibiko yenkohlakalo eyamaniswa ne-ANC, yimpakamo, wukuqhela kubantu, wukusebenzisa budedengu amandla ombuso, wukulwa ngaphakathi nomkhuba wabantu abasebenzela ukuzicebisa bona, konke kudinga kuliwe nakho,’’ kusho uZikalala. Uthe imiphumela  yokhetho luka-2019 noluka-2021 ithumele umyalezo oshubile, okufanele siwubhekisise. UZikalala unxuse amalungu e-ANC ukuthi aziphathe kahle abuyele kubantu futhi azinuke amakhwapha alungise okonakele. Uxwayise ngesihlava esibi sokuncetheza kubaholi, kugcine kube sengathi bangamalungu amanye amaqembu esikhundleni sokuba ngamalungu enhlangano. UZikalala ukhale nangokuthi amalungu uma eza ezingqungqutheleni kusuke kuduma izikhundla emakhanda awo, esikhundleni sokuxoxa ngemigomo nezinhlelo zokuya phambili. Umbango wezikhundla oshisa phansi uphakathi kukaNkk Zandile Gumede noMnuz Thabani Nyawose abafuna esikasihlalo. Imiphumela yengqungquthela kulindeleke ukuthi imenyezelwe namuhla. 