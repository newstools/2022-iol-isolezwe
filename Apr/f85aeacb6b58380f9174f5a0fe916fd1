 KUBHUBHE inqwaba yabantu eThekwini, ngaphezu kwesibalo sabantu abangu-60 abasabikwe abezindaba ukuthi bashone ngenxa yemvula ebina umlibe KwaZulu-Natal. Lokhu kudalulwe wuKhomishana wamaPhoyisa eKZN, uLieutenant General Nhlanhla Mkhwanazi, othe zizomenyezelwa maduzane izibalo eziphelele. Uthe namuhla kuzotshalwa amaphoyisa angu-300 avela kuzwelonke azolekelela ukutakula esifundazweni. Njengamanje uthe basebenzisa nezinsiza zamaphoyisa ukuhambisa izidumbu emakhazeni ngenxa yokushoda kwezimoto zezidumbu okubangelwa wumthamo omningi wabantu ababhubhile. Uthe nakuba belina sonke isifundazwe kodwa iTheku likhahlamezeke kakhulu, lilandelwa iLembe. Uveze ukuthi inqwaba ithutheleka eziteshini zamaphoyisa iyocela usizo ukuze kutakulwe izihlobo ezimbozwe wudaka nenhlabathi. UMkhwanazi ukhale ngabantu ababeke impilo yabo engcupheni babhukuda emanzini beya kuma khonteyna angenalutho, awiswe yizulu eSiphingo, bethi bayotapa. “Iningi lama khonteyna alinalutho ngaphakathi kubelula ukuthi awe aguguleka ayongena kuthelawayeka. Amaphoyisa afike ngokushesha akwazi ukubhekana nalesi simo,” kusho uMkhwanazi. Uthe umbutho wamaphoyisa eKZN unohlelo lokubhekana namona iluphi udungunyane oluqubuka esifundazweni kuhlanganisa nokutapa. 