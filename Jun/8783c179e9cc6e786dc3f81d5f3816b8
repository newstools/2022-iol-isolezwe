USENKINGENI owayengumdlali wamaZulu FC, ophumele obala ngokuthi usengumahosha odayisela abesilisa nabesifazane ngomzimba, njengoba kuthiwa usekhulelise ingoduso yomuntu. USiya Mbatha (28) ophumele obala ngeledlule ngokuthi usephila ngokudayisa ngomzimba emva kokungahambi kahle kwezinto ebholeni, kuthiwa useyagadwa emva kwesigameko sokukhulelisa.Isolezwe ngeSonto lithole ukuthi uMbatha ulale nowesifazane oyingoduso yomuntu elotsholiwe. “Kumanje useyagadwa uSiya uma eqashwe emicimbini asuke ezojabulisa abesifazane kuyona ngokubadansela enqunu. Lokhu kwenzeke njengoba elale nengoduso yomuntu maqede yakhulelwa,” kusho umthombo. Kuthiwa uSiya ubeqashwe ngowesifazane ezinyangeni ezimbili ezedlule, ukuzodansa kwi-bridal shower yakhe. Emcimbini kuthiwa ubuye waqashwa ngomunye wesifazane ongumngani wobenzelwa umcimbi, ukuthi aye naye ocansini. Ngesikhathi bezitika ngocansi kuthiwa uziqophile enaye owesifazane ngoba efuna ukukhangisa nge-video kwamanye amakhasimende akhe. Ngebhadi kuthiwa omunye wabangani bakaMbatha uyintshotshile i-video wayisabalalisa ezinkundleni zokuxhumana yaze yabonwa yisoka lowesifazane, kwasuka umsindo, wafuna kubuye nelobolo.Kuthintwa uMbatha, uthe impela inkinga unayo emva kokulala nelinye lamakhasimende akhe. “Akukho okubi ebengikuqondile ngale video. Inkinga kube yilo oyintshontshile wayisabalalisa ezinkundleni zokuxhumana. Sengike ngahlaselwa ngabantu engingabazi, bafuna ilobolo labo bekhala ngokuthi ngilale nengoduso yabo. Ngithola nezingcingo zabantu abazifihlile bengisabisa,” kusho uMbatha. Iphephandaba lenze imizamo yokuthola owesifazane esiligodlile igama lakhe ukuvikela isithunzi sakhe. Ekhuluma nephephandaba ukuqinisekisile ukuphela komendo wakhe emva kokubonakala esocansini nomahosha. “Kumanje ngididekile, angazi noma kumele yini ngiyikhulume le nto kwabezindaba kodwa yona yenzekile. Indaba yokulala nalo engigileke ngokubonakala naye ngisocansini ingihlukumezile kakhulu. Kumanje ngimiswe ngisho emsebenzini njengoba ngisebenzela uphiko lwamaphoyisa omgwaqo eGoli. “Abaphathi bami bathi basenza uphenyo ngokubonakala kwami kwi-video ngisocansini. Bakhale ngokuthi ngihudulela phansi isithunzi somsebenzi njengoba kuthiwa lo ebengilele naye ungumahosha. Nesoka lami lingalile nomndeni wami usangidinelwe,” kusho owesifazane.   Uthe ukuqinisekisile ukuthi unezinyanga ezimbili ekhulelwe ingane kaMbatha futhi ucabanga nokusikhipha isisu kodwa usadidekile njengoba zonke izinto zenzeke ngokushesha. Uthe okwenza abe nesiqiniseko sokuthi ingane ngekaMbatha, wukuthi isoka lakhe ebelimlobola lihlala eMlaza KwaZuluNatal, ababonani njalo. Uveze ukuthi naye uqhamuka eMayville eThekwini kodwa useGoli ngomsebenzi. Ukuwela esilingweni sokuthi agcine ethenge umahosha uthe kungenxa yakho ukuthi indoda yakhe (esiligodlile igama layo) ihlala kude naye futhi ishayela amaloli,, ihlala ingekho.   