 UMPHROFETHI webandla laseZayoni ozinze kwaCeza, oLundi, okuhlale kunojenga kwakhe abantu bezofuna ukuphulukiswa, uthi imfihlo yakhe wumshanelo nje ongaxutshwe nalutho. UMphrofethi Mbongiseni Dlamini odume ngeleNkunzi emalunda uyiNhloko yebandla liBright iNdlunkulu Church in Zion, uthi akwenzayo wukunika umuntu umshanelo othandazelwe bese emyalela ukuthi ayoshanela ngawo emzini wakhe. Uthi iningi labantu lizithwesa lona imithwalo ngokuthi libalekele ukwenza izinto zesintu. Uthi imfihlo ngomshanelo ukuthi ushanela phansi okuchaza ukuthi unamandla enele wokuthi uphinde ushanele zonke izinkinga zabantu abaphilayo emhlabeni. “Lena yimfihlo yami ejuilile engayimbulelwa nguNkulunkulu wami kanye nethonga lami. Ngiyakholelwa kakhulu ekutheni kuyasebenza nakanjani lokhu uNkulunkulu angibusisa ngakho,’’usho kanjena. Uthi nasemandulo umshanelo wawusetshenziswa ezintweni eziningi ukulungisa izinto eziphathelene nesintu, yingakho ehambisa wona phambili ukusiza abantu abasuke benezinkinga. Ngokusho kwakhe, ukugxila esintwini kumuntu omnyama kuyikhambi elikhulu lempumelelo. “Uma uthi awugxili esintwini sakini, ngempela ucabanga ukuthi yini ezodala ukuthi uphumelele empilweni yakho? Kumele wazi ukuthi impilo yakho njengomuntu omnyama idinga abantu bakini abangasekho ukuze uphumelele,’’usho kanjena. UMphrofethi Dlamini uveze ukuthi ebandleni aliholayo benza konke okusemandleni ngenhloso yokuqinisekisa ukuthi abazalwane balethelwa ukukhanya ezimpilweni zabo. Uthe kumele kuqinisekiswe ukuthi abazalwane abadukiswa kodwa batshelwa iqiniso elimsulwa mayelana nemvelaphi yabo kanye noNkulunkulu. Ngaphambilini leli bandla belaziwa ngokuthi yiBright Apostolic futhi sekuphele iminyaka emihlanu laba khona njengoba lasungulwa ngo-2018. Linesigodlo KwaCeza oLundi okuyilapho naye anesigodlo khona sokusebenza njengoba ephinde ebe ngumelaphi wendabuko. UMphrofethi Dlamini uthi abantu abaningi abaphilayo bazithwesa bona ijoka lempilo enzima ngenxa yokuthi babalekela ukugxila esintwini sakubo. 