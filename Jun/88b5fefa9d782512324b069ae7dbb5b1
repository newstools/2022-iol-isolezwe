KUVALWE thaqa uN3 ngaseHammarsdale ngeSonto ntambama ngenxa yengozi enyantisa igazi. Abezimo eziphuthumayo bafike endaweni yesigameko kwatholakala  abathathu besesimeni esibi kakhulu, ababili babo belimele kakhulu. “Umshayeli weveni uhlulekile ukulilawula ngesikhathi ezama ukuvika enye imoto yagingqika. Lichithe abebephakathi basaphazeka emgwaqweni yingakho kuvalwe umgwaqo. Okwamanje sisalinde amaphoyisa eSAPS ukuthi afike azothatha izidumbu azomaka endaweni yesigameko ukuze kuphenywe ngalesi sigameko,” kusho uZinhle Mali okhulumela abeRoad Traffic Inspectorate. KuR34 eMelmoth, kushone abantu abahlanu ngesikhathi kushayisana iveni nemoto encane. Uyedwa ophuthunyiswe esibhedlela esesimeni esibucayi. EWaterloo, kulimale abagibeli kugingqika ibhasi emgwaqweni iSibanisezwe ngeSonto ntambama ngo-5. Kuthiwa ibhasi belilayishe abagibeli abangu-68 ngesikhathi umshayeli ehluleka ukulilawula lagingqika. Abezimo eziphuthumayo bahlole isimo kwatholakala ukuthi abagibeli abangu-53 abalimale ngokuhlukahlukana.