KUPHELE amahlathi abasolwa betholana phezulu namaphoyisa edolobheni laseGoli, ngoMsombuluko, emini. Ithimba lezinhlaka ezihlukene zamaphoyisa obekuyiGauteng Highway Patrol Unit, Gauteng Traffic Saturation Unit, Tracker Connect, BadBoyz Security nabeVision Tactical, bebelandela umkhondo ngabasolwa abagebenga behlomile futhi beduna nezimoto kuleli dolobha. Leli thimba libone imoto yabasolwa i-Audi A5, inabantu abathathu phakathi eMayfair, emini ngezithuba zabo-2. “Ithimba lizamile ukumisa le moto kodwa abasolwa benyusa isivinini, bavulela ngenhlamvu bebhekise emaphoyiseni,” kusho amaphoyisa. Abasolwa ababili baphumile emotweni babaleka ngezinyawo, amaphoyisa aqhubeka nokulandela le moto egcine ishayisa isigxobo sikagesi. “Ngesikhathi kuhlolwa imoto, kutholakale ukuthi umsolwa obesesele yedwa emotweni, ushonile ngenxa yokudutshulwa,” kusho amaphoyisa. Ngesikhathi kuhlolwa imoto, kutholakale ukuthi izinombolo zayo ziwumkokotelo. Kuthiwa le moto idunwe eKempton Park, ngoMeyi, nonyaka. Kutholakale nesibhamu esingekho emthethweni nezinhlamvu. Amaphoyisa asathungatha abasolwa ababili ababalekile. UKhomishana wamaPhoyisa eGauteng, uLieutenant General Elias Mawela, uncome ukusebenza ngokuzikhandla kwamaphoyisa. Uthi leli thimba lenze umsebenzi oncomekayo kulezi zinyanga ezimbalwa libamba izigilamkhuba eziningi ezisolwa ngamacala okugebenga zihlomile nokuduna izimoto.   