KUTHOLAKALE isidumbu somuntu wesilisa ebese sonakele, eduze kwaso kunomkhonto ehlathini eliseduze komgwaqo, uM27, eWaterloo, eVerulam, ngoLwesithathu ekuseni. Kubikwa ukuthi umuntu obekade edlula ngendlela uthinte abezimo eziphuthumayo benkampani yonogada, iReaction Unit South Africa (Rusa), ebazisa ngakubonayo. Okhulumela iRusa, uMnuz Prem Balram, uthe kujutshwe ithimba lale nkampani elingene phakathi ekujuleni kwehlathi lafica isidumbu. UBalram uthe isidumbu sale ndoda besonakele kakhulu. “Besinamachaphazelo egazi isikibha esimpunga ebisigqokile futhi sidabukile. Kutholakale nesikhali sendabuko (umkhonto) eduzane kwesidumbu,” kuchaza uBalram Udalule nokuthi kuthe uma behlwaya ulwazi kubantu abebezobuka lapho kushonele khona le ndoda, kwagcina kungatholakalanga ukuthi ingubani. Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseVerulam avule idokodo aliphenyayo ngokufa komuntu. UConst Ngcobo uthe kutholakale isidumbu somuntu ebese sonakele ekujuleni kwehlathi ngoLwesithathu ekuseni. Udalule ukuthi yimiphumela yokuhlolwa kwesidumbu ezocacisa ngembangela yokushona kwale ndoda. 