BONISWA MOHALE INATIONAL Union of Metalworkers of South Africa (Numsa) izobhalela uMnyango wezeMisebenzi ukuze ungenele odabeni lwenkampani yamabhanoyi iComair, ezowa noma nini uma ingabatholi abatshalizimali. INATIONAL Union of Metalworkers of South Africa (Numsa) izobhalela uMnyango wezeMisebenzi ukuze ungenele odabeni lwenkampani yamabhanoyi iComair, ezowa noma nini uma ingabatholi abatshalizimali. UNkk Phakamile Hlubi-Majola okhulumela iNumsa, uthe uMnuz Richard Ferguson obhekele izinhlelo zokuhlengwa kwe-Comair uveze ukuthi iComair ayinamali futhi kusele kancane ukuthi iwe. “INumsa ibe nomhlangano nethimba laseComair okubalwa isikhulu esiphezulu uGlenn Orsmond noFerguson ositshele ukuthi isimo sibi kakhulu. Kufanele iComair ithole umuntu ozotshala imali masishane kungenjalo izovalwa. Okusikhathaza kakhulu wukuthi u-Ferguson uhluleka nokuzibophezela ekutheni abasebenzi bazowuthola umholo wabo kaJuni, i-medical aid yabo neminye imihlomulo,” kusho uNkk Hlubi-Majola. Uthe yilezi zizathu ezibenze  babhalela uMnyango wezeMisebenzi ukuze ungenele. “Uma iComair iwa bawu-1 200 abasebenzi abazophelelwa wumsebenzi. Yisimo esenziwe ngu-Orsmond noFerguson ngamabomu  esasishilo vele ukuthi abanazo izinhlelo zokuguqula isimo sale nkampani. Sifuna uMnyango wezeMisebenzi uqinisekise ukuthi abasebenzi base-Comair bayaqeqeshwa ngaphansi kohlelo olubhekela abasebenzi abadilizwayo,” kusho uNkk Hlubi-Majola. Uthe uma abasebenzi beqeqeshwa bazokwazi ukuholelwa imali ethile futhi uyathemba ukuthi bazothi bephothula uhlelo lwabo lokuqeqeshwa iComair ibe isimtholile umuntu ozotshala imali ukuze kugwemeke isimo sokuwa kwayo. Uthe bazosebenzisana nale nkampani ukuzama ukuthola abatshalizimali ukuze kuhlengwe imisebenzi. Okwamanje amabhanoyi ase-Comair apakile kuze kube kutholakala abatshalizimali abazohlenga le nkampani endizisa amabhanoyi eKulula nawe-British Airways eNingizimu Afrika. 