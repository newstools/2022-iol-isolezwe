KUBE nomunyu emphakathini waseBhambayi eNanda ngesikhathi abalanda izidumbu endaweni yesigameko bethatha izidumbu zabantu abane abashe bangqongqa ezintatha izolo. Kwabashonile kukhona owesifazane nezingane zakhe ezimbili zabafana. Eyodwa kuzo ibinezinyanga eziyisishiyagalolunye, eyesibili ibe neminyaka eyisishiyagalolunye. Owesine, naye obengowesifazane, kuthiwa wubengumngani kanina wezingane. Omakhelwane batshele Isolezwe ukuthi basola ukuthi yisitofu esibe yimbangela yomlilo. Bathe abaqondi noma umnikazi wesitofu, ohlala endlini encikene nebihlala abashonile, ufike wasilayitha ngesikhathi efika evela kophuza, wakhohlwa wukusicisha, noma wubesishiye sivutha emini ngesikhathi kuhamba ugesi, kwathi uma usubuya uges), wabuya sivutha, kwase kokheleka umlilo. Umakhelwane osondelene nendawo yesehlo, uMnuz Sihle Buthelezi, uthe bavuswe ngamazwi abashonile, bekhala becela usizo. “Sizamile ukuwubhula umlilo ngamanzi amancane abekhona kodwa kwanhlanga zimuka nomoya ngoba ubusumkhulu kakhulu. Besilokhu siwahholele njalo amanzi ngamabhakede kodwa kwacaca ukuthi akuzwakali,” kusho uButhelezi. Amalungu omphakathi akhale ngokungabi nalo ikhansela emva kokuboshwa kukaMnuz Themba Mnguni ngamacala okubulala ngasekuqaleni konyaka. Ilungu lomphakathi, uMnuz Lungisani Chiliza lithe: “Asinaye kahle umholi oqondile esikwazi ukubika kuye usizi lwethu siwumphakathi. I-PR khansela esinayo, ibhekela ama-ward amathathu, lilodwa. Kuba nzima ukuthi simthole masinyane uma simdinga.” Ebalula izinkinga ababhekana nazo, ukhulume ngamanzi nogesi, athe kuhlupha ngokuhamba njalo. “Sinesiqiniseko sokuthi ukube ugesi awuhluphi, ngabe asibanga nayo le nhlekelele, noma ukuba besinamanzi anele endaweni bekuzokwazi ukuthi kusheshe kunqandeke umlilo, ungabhubhisi bonke abantu endlini,” kusho uChiliza. Lifika Isolezwe endaweni, owesilisa okusolwa ukuthi umlilo uqale endlini yakhe, alimficanga. Kubikwe ukuthi uhambe emva komonakalo, waya kwesinye isigceme esaba ukuthi amalungu omphakathi azomenzakalisa. Abashonile ngunina nezingane zakhe ezimbili, kuthiwa bangabokudabuka eMzinto, owesine yena kuthiwa uvela eNkandla, bebeqashile endlini yokhethe abashonele kuyo. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe idokodo lokufa kwabantu eliphenywa ngamaphoyisa aseNanda. “Kuthiwa ezintatha zayizolo ngabo-4 ekuseni indlu ishile, kwathi abebelele phakathi, basha. Imbangela yomlilo ayikaziwa,” kusho uLt Col Gwala. Imizamo yokuthola imindeni yabashonile kayiphumelelanga. 