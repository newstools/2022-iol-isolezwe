 LILUNGISELELA ukugubha ukuhlanganisa iminyaka eyikhulu lasungulwa ibandla laseZayoni, elinomlando omude nonothile, i-Ethiopian Holy Baptist Church elidume ngeleZikhova Ezimnqini. Lezi zindaba zidalulwe ngomunye wabaholi balo, uSenior Archbishop Jeremiah Mashinini. Ubekhuluma enkonzweni yaleli bandla ebisehholo lomphakathi elikwa-L, KwaMashu enyakatho yeTheku muva nje. UMashinini ukuchaze njengento ebalulekile ukuhlanganisa kwaleli bandla iminyaka engu-100 okuzokwenzeka ngonyaka ozayo. Uphosele inselelo amalungu ebandla ukuba onke enze isiqiniseko sokuthi akukho nokukodwa okuthikameza lo mbubho athe ukholwa ukuthi kumele ube khona ngoba uyingqophamlando uqobo. “Ngonyaka ozayo leli bandla lizobe lihlanganisa iminyaka engu-100 lasungulwa. Lokhu kuyinto enkulu esingeke silenze iphutha lokuthi siyithathe kancane. Siyambonga noNkulunkulu obe nathi kuyona yonke le minyaka eminingi kangaka,’’usho kanje. Eqhuba uMashinini ukhulume wabhekisa ngqo kumalungu ebandla, wathi: “Ngiyacela ukuthi bazalwane sibambisane sonke siqinisekise ukuthi lo mgubho uba khona.’’ Leli bandla ligcobe inqwaba yabefundisi nabavangeli lethula onobhala balo abasha abathathu. Onobhala kube nguMfu Excellent Shezi, uMfu Mduduzi Manana noMfu Bheki Mathabela. “Nampa onobhala benu abasha, ngiyacela ukuthi nabathande nibahloniphe,’’ kuyala uMbhishobhi Bheki Phakathi ongumgcinimafa. IZikhova Ezimnqini zasungulwa ngoMashi 1923. Umsunguli wazo osewalala kobandayo, nguMbhishobhi Johannes kaGeja Sibiya. Leli bandla linamagatsha eNingizimu Afrika yonkana okubalwa nasezweni eliwumakhelwane okuyiseSwatini. KwaZulu Natal lasungulwa nguMbhishobhi Isaac Ngcobo ngokubambisana noMbhishobhi Joseph “Umhlabunameva” Dladla, bobabili abangasekho.  