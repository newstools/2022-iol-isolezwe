OWAYENGUMENGAMELI wezwe, uMnuz Jacob Zuma, uthi usekulungele ukuzishushisela yena umshushisi omkhulu ecaleni lakhe lokukhwabanisa  nenkohlakalo, u-Advocate Billy Downer. Ukusho lokhu emva kokuthi inhlangano yezokushushisa, iNational Prosecuting Authority (NPA) imemezele ukuthi ngeke imshushise uDowner. UZuma ubefuna iNPA ishushise uDowner emva kokuthi emvulele icala, emsola ngokuputshuza ulwazi olubucayi ngempilo yakhe. Kepha ngoLwesibili iNPA inikeze uZuma isitifiketi esibizwa ngokuthi yi-nolle prosequi yihhovisi likamqondisi wezokushushiswa komphakathi KwaZulu-Natal. Isitifiketi siqinisekisa ukuthi iNPA ngeke imshushise uDowner, okunikeza uZuma ilungelo lokuthi azishushisele yena uDowner. Okhulumela inhlangano kaZuma engenzi nzuzo, iJacob G Zuma Foundation, uMnuz Mzwanele Manyi, uthe bakulungele ukuzishushisela uDowner. UZuma unezinyanga ezintathu ukuba afake amaphepha asenkantolo ngaphambi kokuthi isitifiketi siphelelwe yisikhathi. “Sithanda ukuqinisekisa ukuthi uDowner sizomshushisa ngaphambi kokuthi isitifiketi siphelelwe yisikhathi. Amaphepha asenkantolo avele aselungile. Sesijahile ukubona uDowner esebhokisini labamangalelwa  nabanye asolwa nabo.” UManyi uthe kuyabakhathaza ukuthi iNPA ithathe isikhathi eside ukuthi ibanikeze isitifiketi. “Kungani kuyithathe izinyanga ezimbili iNPA ukuthi isinikeze isitifiketi esinombhalo owumugqa owodwa?” I-NPA ithe ukushushiswa kukaDowner ngeke kuphazamise icala lenkohlakalo elibhekene noZuma. Icala lizobuyela eNkantolo eNkulu eMgungundlovu ngo-Agasti. Okhulumela iNPA, u-Advocate Mthunzi Mhaga, uthe icala lizoqhubeka njengoba kuhleliwe. “UDonwer uzoqhubeka nokuhola ithimba labashushisi. Njengamanje uDowner umatasa ulungisela ukuqala kwecala.” UMhaga uthe bazoqhubeka nokweseka uDowner. “Siyavumelana nehhovisi likamqondisi wezokushushiswa komphakathi KwaZulu-Natal, ukuthi amacala abekwa uDowner  awanasisekelo, ngakho asikho isidingo sokumshushisa.” UMhaga uthe uZuma unalo ilungelo lokufaka isicelo sokuzishushisela uDowner, kepha waxwayisa ngokuthi uZuma kufanele alandele imigudu efanele. “Kulindelekile ukuthi uDowner azivikele esebenzisa izindlela zomthetho ezifanele ezikhona phambi kwakhe. I-NPA nayo izomnika konke ukwesekwa akudingayo kulolu daba esilubona sengathi luwukuxhaphaza amalungelo okufaka isicelo sokuzishushisela.” Uthe njengoba iNPA iqhubeka nokushushisa ababandakanyeka ezenzweni zenkohlakalo, amacala amakhulu abandakanya ezomnotho enziwa ngabanemali nabasemandleni, ikulindele ukuthi abasebenzi babo bazohlaselwa emizamweni yokubalekela ubulungiswa. “Lokhu kuhlaselwa ngeke kusinqinde amandla,” kusho uMhaga. 