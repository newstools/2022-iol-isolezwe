BASABISA ngokuqhinqa lapho kusebenzela khona izikhulu nabaphathi bakaMasipala iTheku, labo abakhala ngokunganakwa emva kokuba bekhahlanyezwe yizikhukhula zango-Ephreli. Ababhikishi abebeholwa yinhlangano Umnsinsi Wokuzimilela bakhethe ukubhikisha ehholo ledolobha. Basabise ngokuqhinqa kule ndawo kuze kube umasipala ubanikeza izindawo zokuhlala ezingconywana. Le ndawo ilapho kusebenzela khona iMeya yeTheku, uMnuz Mxolisi Kaunda, nabanye abaholi bomkhandlu.Ababhikishi bathe bakhethe ukuqhinqa ehholo ledolobha ngenxa yokubona sengathi umasipala kawubanakile. Esitatimendeni, bathe sekuphele izinyanga ezimbili behleli ngaphansi kwezimo ezingagculisi. “Ngeke sivume ukuthi umasipala usilaxaze emahholo omphakathi, ematendeni nakolindela. Abanye bethu balahlekelwa yikho konke abebenakho ngesikhathi kuhlasela izikhukhula ezadlula nabantu abangu-450. “Isimo sethu sesiphenduke ibhola losopolitiki. Akukho okubambekayo esesike sakuthola kumasipala kusukela sakhahlanyezwa yizikhukhula yize kunezethembiso ezenziwayo kwizithangami zabezindaba nangesikhathi sivakashelwa.” Ababhikishi bathe bafuna izwe lonke lazi ukuthi imali eyanikelwa ukuba ibatakule ayifiki kubo. Bathe izimo abaphila ngaphansi kwazo zinzima. “Njengamanje yisebusika. Asinayo indawo esizokhosela kuyo njengoba siqhuqhwa ngamakhaza. Sifisa ukuvikela izingane zethu kulesi simo. Njengamanje izingane zethu zibhala izivivinyo ngaphansi kwezimo ezimbi. Kunzima ukuthi abafundi baka-matric balungiselele izivivinyo zamaphakathi nonyaka. “Sinxusa uhulumeni ukuba ulusukumela lolu daba. Sifisa kushintshwe izimo esiphila ngaphansi kwazo khona sizobuyelwa isithunzi. Lokhu kufanele kusheshe njengoba le mindeni ivele isazixakekele.” Okhulumela umasipala, uMnuz Msawakhe Mayisela, uthe iphini lemeya uMnuz Philani Mavundla liyaxoxa nalabo abanganelisekile. “Kusiphatha kabi njengomasipala ukuthi kube nezinhlangano ezigovuza umphakathi esikhathini esibucayi kanje. Kuyasikhathaza ukuthi kukhona izinhlangano esezithole inxeba lokungena.” UMayisela uthe kuningi osekwenziwe wumasipala kusukela kwavela inhlekelele. Uthe lokhu kufaka phakathi ukulungiswa kwengqalasizinda nokwelekelela abasale bengenamakhaya ngezindawo zokufihla amakhanda nangokudla. UMayisela uthe akusilona iqiniso ukuthi labo abakhahlanyezwe izikhukhula kabanakiwe. “Singumasipala onakekelayo. Asibakhohliwe abantu bakithi. Kodwa iqiniso ukuthi sibhekene nenhlekelele. Besingeke sikwazi ukukwenza konke ngalesi sikhathi esifishane.”