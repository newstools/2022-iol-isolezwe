SIZOCOBELELA ngolwazi abafundi bakaGrade 10, 11 no-12 abaqhumuka ngaphansi kwezikole ezahlukene, isilomo sikathisha esidume ngokufundisa ngendlela ehlukile kwiTik Tok. UMnuz Mxolisi Hlophe waseHammarsdale, ofundisa eNqumizwe, eNkandla, ungomunye wothisha abazoba yingxenye yeWinter Camp ezobanjelwa eBridgewood, ePinetown, ngoJuni 25 kuya kuJulayi 3. UHlophe ophinde abe ngomunye wabagqugquzeli balolu hlelo, uthe njengothisha abasebasha, baqhamuka nezindlela ezehlukile zokwenza ukufunda nokufundisa kuthandeke entsheni. "Umculo, imidlalo, injabulo nobumnandi, kuyahambisana nemfundo nokwenza. Ngibuye ngicule nabafundi, sidanse ukuze basheshe bawuthole umqondo wento okukhulunywa ngawo. Kuningi abazokufunda kule khempi. Sizobambisana nabanye othisha nabasebenza emanyuvesi ukuqinisekisa ukuthi abafundi bathola ulwazi olwanale," kusho uHlophe. Imincintiswano nemidlalo izoba yingxenye yale khempu kanti bazobe bekhona nabantu abahlukene abazokwenza ezinye izinhlelo. Phakathi kwabo kubalwa uJacinta Ngobese weVuma FM, Minenhle Mthembu oyimbongi, Thulani Mkokstad nabanye. Ngaphandle kwalezi zinhlelo, uHlophe uveze ukuthi yize ezinze eNkandla kodwa maduze uzoqala ukufundisa eMlaza. UHlophe uzakhele ugazi kubantu abaningi ezinkundleni zokuxhumana ngokufundisa izingane ebe ezinandisela ekilasini nokwenza abazali abaningi behlala becela abacobelele ngolwazi nezingane zabo kwiTik Tok. Lokhu uthe ukwenza ngenxa yothando lomsebenzi wakhe futhi uzimisele ngokutshala ulwazi oluzokwenza abafundi bakwazi ukulisebenzisa noma sebephumile esikoleni.