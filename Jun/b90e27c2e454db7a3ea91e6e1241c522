I-ANC KwaZulu-Natal izwakalise ukukhathazeka ngokwehla kokwesekwa kwayo emva kokuthi iwine ukhetho lokuchibiyela ngengcacamezela. I-ANC iphume ngembobo yenaliti ngesikhathi kuqhubeka ukhetho lokuchibiyela ku-ward13, kuMasipala uMvoti. Okhethweni lokuchibiyela obelungoLwesithathu, i-ANC ithole amavoti angu-755, kwathi i-ABC yathola angu-724, i-IFP yona yathola angu-718. Le wadi ibivele iphethwe yi-ANC, isikhala savuleka emva kokubulawa kwekhansela layo, uMnuz Thembinkosi Lombo. I-ANC yayikade iwine ngamalengiso ewadini ngesikhathi kunokhetho lohulumeni basekhaya lwangonyaka owedlule. Okhulumela i-ANC KwaZulu-Natal, uMnuz Nhlakanipho Ntombela, uthe kuyabakhathaza ukwehla kokwesekwa kweqembu. “Lokhu kuyisifundo kithina. Lesi sifundo esisitholile sizosigqugquzela ukuthi sisebenze ngokuzikhandla, siphinde sisheshise ukuhanjiswa kwezidingo kubantu.” UNtombela uthe bajabule ukuthi bathole ithuba lokuphinda baphathe ewadini. “Siyazibophezela ekushintsheni izimpilo zabantu bakule wadi nabo bonke abantu baKwaZulu-Natal. Yize noma isimo somnotho singesihle ezweni jikelele, siyazibophezela ekuthuthukiseni umnotho wakulesi sifundazwe.” Le ndawo yiyona kuphela ebinokhetho lokuchibiyela KwaZulu-Natal. Kwezinye izifundazwe ebezinokhetho lokuchibiyela akuzange kuyihambele kahle i-ANC. I-ANC ilahlekelwe ngamawadi amabili, elilodwa esifundazweni iGauteng, e nelinye esifundazweni iNorthern Cape. I-ward 29 kuMasipala iJohannesburg, ofaka izindawo eziseSoweto, uthathwe yi-EFF. Okhulumela i-EFF kuzwelonke, uMnuz Sinawo Thambo, uthe ukuwina kwabo iwadi kukhombisa ukuthi inhlangano yabo iyaqhubeka nokukhula. UThambo uthe inhlangano ihlezi ikhombisa ukhula uma kunokhetho. “Le wadi isingaphansi kobuholi be-EFF emva kokuthi sinqobe ngamalengiso. I-EFF ingenile.” ENorthern Cape, iDA ihlwithe i-ward 4 ngaphansi koMasipala iKareeberg. I-DA yayikade ithole amavoti angu-94 khona ewadini ngesikhathi kunokhetho lohulumeni basekhaya ngonyaka owedlule. Okhethweni lwangoLwesithathu iDA ithole amavoti angu-210, yakwazi ukuqumba phansi i-ANC. Umholi weDA eNorthern Cape, uMnuz Harold McGluwa, uthe impumelelo yabo ayizange yenzeke kalula. “I-ANC ibikhankasa ngezinsiza zikahulumeni. Noma kunjalo sikwazile ukuyihlula. Lokhu kukhombisa ukuthi iDA iyakhula eNorthern Cape.” Imizamo yokuzwa uvo lokhulumela i-ANC kuzwelonke, uMnuz Pule Mabe, ayizange iphumelele.