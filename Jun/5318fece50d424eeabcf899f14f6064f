UMELAPHI wendabuko ohlale ebonakala ehamba neSilo Samabandla uMisizulu kaZwelithini, uDr 3 Seconds, uthi uNdunankulu Sihle Zikalala waKwaZulu-Natal, nowayengumsakazi uNgizwe Mchunu, kumele bayoxolisa endlunkulu ngokuklwebhana phambi kweSilo. UZikalala noMchunu bavulelene amacala okushaya. UNgizwe usola uZikalala ngokumukha ngempama, noZikalala umvulele icala okungacaci ukuthi ngelani. Ukuklwebhana kuthiwa kwenzeka eMoses Mabhida emcimbini wengoma ngeledlule. UDr 3 Seconds uthi lokhu kube yichilo elikhulu njengoba kwenzeke amagcekeni abenyathele iSilo uMisuzulu. "Ngokomthetho kufanele engabe ngithi undunankulu makaqhutshwe yinkosi yakhe kuzoxoliswa, ngithi uhlanya maluqhutshwe yinkosi yalo luze lapha bese ngibaqhuba siye endlunkulu ngoba baphoxe uZulu. Ngikhuluma njengomuntu okumele avikele isithunzi samakhosi ngoba agcina esexhashazwa wuhulumeni, athatheke noma yikanjani. Kumele ahlonishwe amakhosi ngoba akhona naseBhayibhelini. Ngikhuluma lokhu ngoba bekuwumcimbi wesintu, " kusho uDr 3 Seconds. Eqhuba uthe uNgizwe yize emazi kahle ukuthi esikhathini esiningi  uyaphuma esandleni, agcine esedelela kodwa umchaze njengomuntu ofanelwe wukunconywa esigamekweni sakamuva. Ukungaphindiseli kwakhe, (ngokwezinsolo) uthe yikhona okumenza abukeke enenhlonipho kunondunankulu. Phakathi nesonto kuze kwaphoqa ukuthi ikhasi likaZikalala leFacebook livalwe,  abantu bangabe besavumeleka ukuphawula njengoba bebelokhu belwe bekhala ngokuthi wenzeni uNgizwe.  Ikhasi seliphinde lavulwa njengoba kusatshalaliswa kulo nemisebenzi kaZikalala yansuku zonke. UNgizwe udalule ukuthi uphila nesifuba somoya, okwenze wathwala kanzima emuva kwesigigaba, ekhala ngezinhlungu esifubeni. Ngaphandle kukaDr 3 Seconds, kusabalale enye i-video ephinde yenza izakhamizi zamsola uZikalala njengoba nomholi weNkatha Freedom Party, uMntwana Mangosuthu Buthelezi ekhale ngendlela yokuziphatha engagculisi kuZikalala ekubeni engumholi wesifundazwe.