 KUKHUZWA izigilamkhuba ukuthi ziyeke ukujikijela ngamatshe zilimaze amabhasi kaMasipala weTheku nalezo eziwakotelayo, ngoba zingagcina ziboshiwe. Lo mkhandlu uthi ezinyangeni eziyisithupha ezidlule, angu-82 amawindi amabhasi kamasipala acekelwe phansi ngabantu abasuke bewajikijela ngamatshe. Abophiko lwezokuthutha kulo mkhandlu bakhuze lo mkhuba abawuchaze ngokuthi awumuhle futhi uya ngokudlanga. Abe-Transport Authority bathi lo mkhuba owenziwa yintsha, ikakhulukazi izingane zesikole, uyingozi kakhulu. Umasipala uthi ukujikijelwa ngamatshe kwamabhasi nokukotelwa kwawo, kudlanga kakhulu ngezithuba zantambama futhi usuphenduke insakavukela umchilo wesidwaba eMlaza, naseNtuzuma. “Lo mkhuba ukhinyabeza indlela umasipala othutha ngawo abantu ngamabhasi ngesikhathi eyolungiswa amawindi afile. Kulethela umkhandlu izindleko ezingenasidingo, kwenze amabhasi ukuthi angabibikho,” kuchaza umkhandlu esitatimendeni. Umasipala udalule ukuthi ukucekelwa phansi kwempahla yawo kuyicala elibomvu futhi kungaholela ekushushisweni kwabagila le migilingwane. Kube sekuxwayiswa intsha ekotela amabhasi ukuthi ihlukane nalokho ngoba kuyingozi kwabasuke bekwenza nakwabanye abashayeli bezimoto ngoba kungagcina kukhiphe isidumbu. “Umasipala ucela abazali nomphakathi ukuthi ungenelele ngenhloso yokuqeda lo mkhuba oyingozi,” kuchaza umasipala. Abantu banxuswa wumkhandlu ukuba babike uma bebona abenza lo mkhuba emaphoyiseni noma esikhumulweni samabhasi eMlaza, enombolweni ethi: 031 906 2651, esikhumulweni samabhasi eNtuzuma kwinombolo ethi: 031 504 3421. Bangashayela nasenombolweni yocingo eThekwini Transport Authority ku: 082 268 4185. 