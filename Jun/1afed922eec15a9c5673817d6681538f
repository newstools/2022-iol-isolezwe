ASISEKHO isidingo sokuvaya eGoli noma eCape Town kubantu baseThekwini uma befuna ukuvakashela eTurkey njengoba libuyile ibhanoyi elisuka eKing Shaka International Airport liya e-Istanbul. Leli bhanoyi lizotholakala kabili ngesonto, ngoLwesine nangoMgqibelo njengoba iTurkish Airlines isenza amalungiselo okuthula elizohamba nsuku zonke. Usihlalo weBhodi yeDube Trade Port, uMnuz Mpumelelo Zikalala, uthe bayajabula ukuthi iTurkish Airlines ibuyile KwaZulu-Natal ngoba lokhu kukhombisa ukuthi ifuna ukuba yingxenye yezinkampani ezivuselela umnotho wezwe. Uthe abangabazi ukuthi umzila osuka eThekwini uye e-Istanbul, eTurkey uzobamatasa ngoba baningi abantu abafuna ukuza kuleli besuka eTurkey bezovakasha noma bezobheka amathuba ebhizinisi. Amazwi akhe enanelwe wuMnuz Nkosenhle Madlala obemele iMeya yeTheku uMnuz Mxolisi Kaunda, uthe ngaphambi kweCovid-19 iTurkish Airlines ibinabagibeli abaningi futhi unethemba lokuthi bazokwanda namanje. Uthe bajabula ngoMashi ngesikhathi iTurkish Airlines ibatshela ukuthi iyabuka KwaZulu-Natal futhi banethemba lokuthi izibalo zabagibeli zizonyuka. Ubuye waveza ukuthi ubudlelwano beNingizimu Afrika neTurkey bujulile ngoba leliya lizwe linamafemu eDefy KwaZulu-Natal nayo edala amathuba omsebenzi. Imenenja ye-Airports Company South Africa (Acsa) uMnuz Nkosinathi Myataza, ithe umkhakha wamabhanoyi ukhombisa ukusimama njengoba uke wathwala kanzima ngesikhathi seCovid-19. Uthe baphatheke kabi ngokuwa kweComair kodwa babuyelwa yithemba uma iTurkish Airlines isibuya eThekwini.