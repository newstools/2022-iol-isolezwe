 KUMSHUBELE usomabhizinisi owaziwa ngokunekela izwe impilo yakhe yobukhazikhazi nezimoto ahamba ngazo. Lokhu kulandela ukuthi inkantolo elalela amacala akhethekile inqume ukuthi amathenda amaPPE ka-R172 million anikezwe uMnuz Hamilton Ndlovu nezinye izinkampani asebenzisana nazo ayengekho emthethweni. Lokhu, ngokusho kwale nkantolo, kusho ukuthi usomabhizinisi owaziwa kakhulu ngokuchoma ngengcebo yakhe, uNdlovu, wenkampani iNHLS nabanye asebenzisana nabo, kumele babuyise izigidi zamaRandi abakhokhelwa zona. Ngokophenyo lophiko lweSIU, kuvele ukuthi kwasetshenziswa kuphela imali engango-R15 million ngokomsebenzi owawudingeka kulo R172million owakhokhelwa laba basolwa. Enye imali yasetshenziselwa izinto ezingahlangane nomsebenzi abebewenza. UNdlovu ubesebenzisa izinkampani ezahlukene ukuthola lawa mathenda kodwa zonke zingezakhe. Lezi zinkampani, iBugatti Security Services and Projects (Pty) Ltd, Hamilton Holdings (Pty) Ltd, Mok Plus One (Pty )Ltd, Abompetha (Pty) Ltd, Feliham (Pty) Ltd, Persto (Pty) Ltd neKgodume Mokone Trading Enterprises (Pty) Ltd, nabaqondisi bazo, bazokhokha imali engango-R158 million. Kubuye kwayalelwa abeNational Health Laboratory Services (NHLS) ukuthi bafake amagama alezi zinkampani, naye uNdlovu ,ohlwini lwabantu abangagunyaziwe ukuphinde benze imisebenzi kahulumeni.