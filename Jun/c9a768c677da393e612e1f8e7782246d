I-SABC isidlulise ukudabuka ngokudlula emhlabeni koqweqwe lwentatheli yoKhozi FM, uScelo “Mbhishobhi oMkhulu” Mbokazi. Izindaba zokushona kukaMbokazi, odabuka eMacambini, eMangethe ziqale ukuzwakala ngoLwesihlanu ebusuku emva kokubhala kwabanye ozakwabo ezinkundleni zokuxhumana ukuthi akasekho. UNdileka Cola oyiHead of Stakeholder Relations kwaSABC uthe: “Sidlulisa ukudabuka okukhulu ngokudlula emhlabeni kukaScelo Mbongeni Mbokazi. Singabaphathi sithi abangani, umndeni nozakwabo baduduzeke,” usho kanje. UMbokazi udlula emhlabeni nje ubeseke wanyamalala isikhashana emsakazweni ngenxa yokungaphili. Omunye wozakwabo ophikweni lwezindaba kwiLotus FM, uSareshen Pillay uthe balahlekelwe ngokuhamba kukaMbokazi. Wathi impilo ngeke isaba ngebiyikho ngaphandle kwakhe egumbini labezindaba. Waphetha ngokuthi alale ngokuthula. Umsakazi woKhozi FM, uTshatha Ngobe yena ubhale ukuthi: “Yaze yabuhlungu indaba yokushona kukaScelo Mbokazi. Akusenani mfowethu, siyobonana ovukweni ngosuku lukaJesu! Umbhalo wabaseThesalonika bokuqala, isahluko 4:14 uthi “Ngokuba uma sikholwa wukuthi uJesu wafa, wavuka, ngokunjalo-ke uNkulunkulu uyakubaletha abaleleyo kuJesu kanye naye.” kusho uTshatha. UMbokazi uzakhele udumo ngamancoko abewenza uma eqeda ukufunda izindaba emsakazweni Ukhozi FM. Wubevamise ukuzibiza ngoMbhishobhi oMkhulu, uma encokola nozakwabo noma eqeda ukufunda izindaba.   