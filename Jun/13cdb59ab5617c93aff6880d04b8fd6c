 INTSHA yamantombazane ibonakala izithela inyandana emuqhudelwaneni yamahhashi ebivamise ukubonakala ilawulwa amakhehla yize ibuye iphazanyiswe izivivinyo zokuhlolwa ezikoleni kwaphakathi nonyaka. Lokhu kugqame emtelebhelweni wakamuva waseNquthu owaziwa ngokuthi iNquthu June Rural horse riding lapho kubonakale emaningi amantombazane angojokhi abezibambele mathupha emahhashini awo. Lokhu kube okwehlukile kulo mjaho njengoba eminyakeni eyedlule bekuvamise ukuba abantu besilisa kuphela nabafana abancane ababayingxenye yalo mtelebhelo. USamkelisiwe Ngcobo nobaqwaqwade bonke ngokuphuma phambili uthe uyazifela ngamahhashi futhi akaziboni ehlukana nelakhe. "Kumanje ngivivela umjaho ozokuba seKing Cetshwayo nalapho enginethemba lokuthi ngizokwazi nakhona ukwenza kahle," usho kanje. Uthe yize elangazelele nowaseDundee kodwa uthe uzophazanyiswa izivivinyo zamaphakathi nonyaka azobe ezibhala ngenyanga ezayo. UNkk Hlengiwe Dladla Ngobese oyiphini leMeya eNquthu uthe kuyabajabulisa ukuthi intsha yamantombazane ibukeka ingena ngamandla kulo mkhakha wamahhashi obuwaziwa ngokuthi umdlalo wabesilisa kuphela futhi nabo asebekhulile. Uthe lena yinto abayigqugquzelayo bengabaholi ukuthi amantombazane awangabeki eqhulwini ukuqoma nokukhulelwa kodwa awangene emikhakheni ezowathuthukisa. "Empeleni akasekho umfana ofuna intombazane engasebenzi nengenayo ngisho iphezali namba. Ngakho senza konke okusemamdleni ukuba izingane zamantombazane ziqeqesheke kuyona yonke imikhakha nakwezamabhizinisi ukuze zingabi nenkinga kusasa," kusho uNkk Dladla Ngobese. Inkakha kaJokhi uMnuz Jabulani Maphisa (60) uthe kuyamthokozisa ukuthi umjaho waseNquthu usukhule kakhulu futhi nentsha isiyawungenela. Uthe lolu hlobo lomjaho luyabasiza ezitekini abaziwinayo ukuba bathengele amahhashi abo ukudla ngoba kuyabiza. Uthe ihhashi ngalinye lidla isaka lokudla kukaR400 nokuphela emva kwamasonto amabili nje vo. NgokukaMeya uNkk Zama Shabalala isiteki sinyukile kulo nyaka safinyelela kuR82 000 ngemuva kokuxhaswa ibhange Ithala. Besisuka kuR52 000 nyakenye. 