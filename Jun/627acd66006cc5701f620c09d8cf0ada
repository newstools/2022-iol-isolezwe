IYACULA inyanga yaKwaNdengezi eboshwe ngenxa yezinsolo zokubulala umngani wayo ngoba ekweleta omunye umngani wenyanga uR200. Kuthiwa umsolwa, uMnuz Nhlanhla Zondo, ovele eNkantolo yeMantshi ePinetown ngoLwesibili, ubanjwe ngoMsombuluko ngamaphoyisa eselokishini. Kubikwa ukuthi amaphoyisa ahogele umbiko ezakhamuzini zakhona elokishini eziveze ukuthi umufi, uMinenhle Gumede (28), ugcine ukubonakala ehamba nenyanga nomngani (esiligodlile igama lakhe) wayo. Umngani kamsolwa kubikwa ukuthi usagcwele amathafa.UZondo kuthiwa ufike wacula esiteshini samaphoyisa ngosuku amshaqe ngalo emzini wakhe, wawatshela ukuthi umufi bamdubule maqede bamngqongqisa nemoto endala ebingasasebenzi, abamfaka kuyo eseshonile. Ngesikhathi egasele kwakhe ngoMgqibelo ekuseni, kuthiwa wazithela kuwona amaphoyisa egcwele igazi ezimpahleni ayezigqokile. Imoto okusolwa ukuthi bashise kuyo umsolwa kubikwa ukuthi kwasa ivutha ngosuku umsolwa abuya ngalo kwakhe. Amaphoyisa kubikwa ukuthi ambophe ngemuva kokushaya amakhala ngencazelo yakhe ngegazi elaligcwele ezimpahleni zakhe, ethi ngelenkukhu abeyihlinza, ngokusho kwelungu lomndeni kamufi. Udadewabo omncane kamufi, uNksz Smangele Majozi (27), uthe namanje basashaqekile futhi akuvumi ukuthi bakholwe yisenzo sikamakhosi (uZondo) obengumngani kamfowabo. "Akukho mbango obukhona phakathi kukaMinenhle nomakhosi ngokuzwa kwethu. Kuthiwa umngani kamakhosi obephinde azwane nomfowethu abebehlezi bephuza naye njalo uma kuyimpelasonto, ufune uR200 okungacaci ukuthi babebolekane nini. â€œUmfowethu kubikwa ukuthi utshele umngani kamakhosi ukuthi akame kancane ngesikweleti angasazi. Umsolwa kuthiwa ube esekhipha isibhamu asibhekisa kuMinenhle maqede wadubula amahlandla amane ngaphambi kokuthi afakwe emotweni, okuse isidumbu sakhe sesiwumlotha kuyo," kusho udadewabo kamufi. Eqhuba uthe basanengekile ngesenzo sikamakhosi abebezitshela ukuthi ungumngani omkhulu womfowabo, owenze isenzo esikhombisa ubulwane. Uthe okumphatha kabi wukuthi bekusaphele izinyanga ezintathu nje umfowabo ebuye ejele. "Sonke ekhaya besisathokozile, sijabulela ukubuya kukamfowethu obesekuphele iminyaka emihlanu esejele. Siyafisa ukuthi umngani kamakhosi ongakabanjwa atholakale lapho ebhace khona," kubeka udadewabo kaGumede. Amalungu omphakathi kuthiwa acasuke angqongqisa umuzi kamsolwa abehlala nenkosikazi nezingane kuwona.Kuthiwa umndeni wakhe, okungaziwa ukuthi ubaleke washona kuphi, uphume ngesamagundane. Okhulumela amaphoyisa KwaZulu-Natal, uConstable Thenjiswa Ngcobo, usiqinisekisile isigameko sokubulawa kowesilisa KwaNdengezi. "Kuboshwe umsolwa oyedwa ovele eNkantolo yeMantshi ePinetown. Kumanje ugcinwe esitokisini," kusho uConstable Ngcobo.