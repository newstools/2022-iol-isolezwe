 USHAYE ungqimphothwe ngesicelo sebheyili owesilisa obhekene namacala okuthumba nokudlwengula. UMnuz Sonwabo Mogopeni uvele phambi kweMantshi yasePitoli ngecala lokuthumba nokudlwengula owesifazane oneminyaka engu-19 ubudala. UMogopeni waheha owesifazane ezenza usomabhizinisi odayisayo. Kuthiwa ngomhla ka-3 Ephreli 2022, umgilwa wahlangana nomsolwa esiteshini saseBosman, ezolanda i-oda lakhe. “Umsolwa watshela umgilwa ukuthi impahla kumele bayilande kwenye indawo. Endleleni eya lapho, banqamula endaweni eyisikhotha, okuyilapho umsolwa afuna khona imali kumgilwa ngaphambi kokumdlwengula,” kusho uLumka Mahanjana okhulumela abeNPA eGauteng. Umgilwa wavula icala emaphoyiseni aseSoshanguve, uphenyo lwamaphoyisa lwaholela ekuboshweni kukamsolwa ngomhla ka-11 Meyi 2022. Umsolwa ubhekene namanye amacala okudlwengula asezinkantolo ezahlukene. Icala lakhe lidluliselwe enkantolo yesifunda ePitoli.