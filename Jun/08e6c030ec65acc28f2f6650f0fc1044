BABALISA ngokuphepha abazali bezingane ezifunda esikoleni sabaphila nokukhubazeka, iBright Future Special esiseNanda, ngabakubize ngokungabi sesimeni esigculisayo kwamabhasi athutha laba bafundi. Umzali osesigungwini esilawula isikole aphinde abe sekomitini elibhekele ezokuthutha kulesi sikole (igama lakhe eligoidliwe ukumvikela), uthe sekunesikhathi eside bezama ukubikela iziphathimandla zenkampani yamabhasi iBhudleni Travels ngenkinga yamabhasi akhombisa ukungabi sesimeni sokuthwala abafundi okuyinto ebashayisa uvalo. “Akwenzeki kuphele isonto ingabanga khona inkinga ebikwayo ngamabhasi. Kwesinye isikhathi uzwa sekuthiwa ibhasi alifikanga ngesikhathi esikoleni, liphelelwe udizili ngoba namageji awasebenzi. Kuyenzeka kwesinye isikhathi kuthiwe lifile, izingane kuphoqe ukuthi zihlala zilinde amahora ngenxa yokuthi zisuke zingenayo into yokuhamba,” usho kanje. Omunye umzali okhulume neSolezwe ngalolu daba uthe ingane yakhe ine-Autism, ngakho kuba nzima ukuthi ihlale ndawonye isikhathi eside kodwa igcina seyihlukunyezwa yilesi simo. “Izingane zigcina sezisaba ngoba zisuke zingazi ukuthi kwenzekani. Abashayeli abaqeqeshiwe ukubhekana nesimo sezingane eziphila nokukhubazeka, ngakho nabo bazithola besenkingeni uma sekufanele balinde usizo ngesikhathi ibhasi lifa nezingane phakathi, sezingasalawuleki. Yize bekhona abasuke behamba nazo ebhasini kodwa nathi singabazali siyesaba ngoba ngelinye ilanga uma amabhasi engasukunyelwa alungiswe, azodala ingozi,” usho kanje. Imizamo yokuthola ukuphawula kwabenkampani yamabhasi ngalolu daba ayiphumelelanga. Ngesikhathi Isolezwe lithinta okuthiwe uyimenenja uMnuz Mxo Ngcobo, unqabile ukuphawula wacela ukuthi intatheli imnikeze inombolo yayo ukuze ayidlulisele kozophawula ngalolu daba kodwa kwaze kwashaya isikhathi sokushicilela kungakaphawulwa. Okhulumela uMnyango wezeMfundo KwaZulu-Natal uMnuz Sihle Mlotshwa uthe sekucelwe umqondisi omkhulu obhekele izikole zabaphila nokukhubazeka ukuthi aphenye ngalezi zinsolo ukuthi ziyiqiniso yini, wagcizelela ukuthi abafundi abaphila nokukhubazeka babalulekile kulo mnyango. 