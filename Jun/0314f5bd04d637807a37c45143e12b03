BAZOKHALELWA ngamasongo kaSigonyela abashayeli bamaloli okuthi uma benezikhalazo badubele emigwaqweni engothelawayeka, bayivale ngamaloli. Lokhu kuhlaluke esithangamini ebesisePitoli, songqongqoshe nabemboni yamaloli emva komhlangano obungeSonto. Umhlangano uza ngemuva kokuvalwa kwemigwaqo engothelawayeka ngesonto eledlule. Abashayeli bakuleli bebekhala ngokuqashwa kakhulu kwabokufika kule mboni. Isiteleka sikhinyabeze umnotho wezwe kwaholela ekutheni kuboshwe abashayeli bamaloli abathile. Umhlangano uphakamise amaphuzu angu-11 nokuthi kumele kwakhiwe uhlaka lwabantu abavela kuhulumeni, abamele amaloli nabaqashi kule mboni. Kuvunyelwene ngokuthi lolu hlaka luzohlangana zinyanga zonke ukuze lubheke ukuthi kuyenziwa okuvunyelwene ngakho kulo mhlangano. Esithangamini bekukhona uNgqongqoshe wezokuQasha nezabaSebenzi, uMnuz Thulas Nxesi, owezokuThutha, uMnuz Fikile Mbalula, owezaseKhaya uDkt Aaron Motsoaledi nowamaPhoyisa, uMnuz Bheki Cele. Bavumelane ngazwi linye nabasemboni, kwakhuzwa abashayeli bamaloli ukuthi bapheze ukuvala imigwaqo uma benezinkinga. 