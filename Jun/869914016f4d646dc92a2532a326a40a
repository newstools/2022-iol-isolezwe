UMHOLI wamaNazaretha, uMnuz Mduduzi “Nyazilwezulu” Shembe uthathe isinqumo sokubuyisela ebandleni bonke abagcotshwa abaxoshwa ebandleni besolwa ngokuthi bakhulume kabi ngaye. Lokhu kuza emva kwesimemezele okuthiwa senziwe yiNkosi yesizwe uChakide Biyela yaseMelmoth, enkonzweni ebiseManguzi ngeSabatha eledlule. Ebandleni kuthiwa kubuyiselwe nabagcotshwa ababexoshwe ngamacala angaqondakali njengoba engazange aqulwe kodwa kwavele kwamenyezelwa ukuthi sebexoshiwe ngoba abaziphathanga kahle, kwangashiwo ukuthi boneni. Ezwini eliqoshiwe elithunyelelwe Isolezwe ngeSonto, uBiyela uzwakala ethi uthunyiwe ukuthi azise amaNazaretha ngokubuyiswa kwabagcotshwa abebexoshiwe. “Kuleli bandla kumele kuphele ukuthi kuthiwe umuntu umisiwe, ngakusasa bese kuthiwa uxoshiwe, ngoba leli bandla linamadoda amaningi akhulile. La kunenkosana uZakhele Khanyile noma Khumalo KwaMashu, kunoMshumayeli uNtetha, kunoMvangeli Mavundla, kunoMfundisi uMvubu, kunoMfundisi uGumede, kunoMfundisi uHlatshwayo, bonke labo bantu babemiswe ngezono ezahlukene.” “Abanye babebambelele enkosini ngezandla ezinodaka. Kodwa maNazaretha amahle sona kuShembe sonela uShembe futhi siyogezwa nguyena, akekho omunye ongasigeza. Kufike isigaba lapho bonke laba engibabalayo sibuye sibe kanye nabo ukuzothatha isikhiye sokungena ezulwini. Usengaziqhamukela-ke ongakhuluma okwehlukile noma okwakhe kodwa uyoziphendulela yena kwelizayo.” “Ngiyazi kukhona abazosuka la bathi mina neQadi (iNkosi Mqoqi) kukhona abasikhokhele kona. Uma kunjalo kungamele ngingafiki nasekhaya kuthiwe ngiphelele emgwaqweni. Le nto yokuthi sihlale sisehlazweni njalo kuleli bandla, igcina isisiphendula inhlekisa ngisho nasezitheni zethu, nabafundisi bahlanjalazwa yizingane ezincane. Uma umfundisi onile kumele kuhlangane amadoda akhulume indaba yakhe,” kusho uBiyela. UBiyela kuthiwa ukusho lokhu enkonzweni obekukhona kuyo noNyazilwezulu eManguzi. Okhulumela uNyazilwezulu, uMnuz Thokozani Mncwabe, uthe impela babuyiselwe bonke abagcotshwa abebechithiwe ebandleni. “Esikunxusayo wukuthi uma befika sekukhona abagcotshwa kwezinye izikhundla laba abebemisiwe, basebenzisane nabo. Noma sebeshumayela bangakhulumi ngokuxoshwa kwabo kodwa bakhulume ngomsebenzi kaShembe kuphela. Bangabi nayingxenye yemihlangano abangayazi ukuthi ihlelwe ngobani,” kusho uMncwabe. Omunye wabafundisi ababuyiselwe enkonzweni ongathandanga ukudalulwa, uthe bajabule kabi ngesinqumo soNyazilwezulu. 