IZAKHAMUZI zaseSoweto zihlanganyele eMaponya Mall namuhla ekuseni njengoba kuhlelwe imashi enkulukazi ebheke emahhovisi eMeya yaseGoli, uMnuz Mpho Phalatse. Lezi zakhamuzi zihambisa uhlu lwezikhalazo olubandakanya isicelo sokuxazululwa kwenkinga kagesi kanjalo nokuqeda ngemijondolo. Umholi we-Operation Dudula, uMnuz Nhlanhla Lux Dlamini, unxuse zonke izakhamuzi ukuthi zikhumbule ukuthi njengoba zilapha zilwela inhlalakahle nekusasa lezingane zazo. “Uma sikhuluma ngenkinga kagesi, sikhuluma ngenkinga enkulu ekhinyabeza izingane zigcine zisalela emuva esikoleni. Njengoba silapha simasha ngokuthula, niqaphele abathakathi abalapha phakathi kwethu abazofuna ukufaka unyawo lwedada le mashi igcine ingasalawuleki,” kusho yena. Uthi namuhla wusuku lokukhumbuza imeya ukuthi njengomholi ohola abantu, kumele ube yingxenye yabantu uhlanganyele nabo ukuze uzokwazi ukuxazulula izinkinga zabo. Okhulumela ihhovisi lemeya, uMnuz Mabine Seabi, uthe uqinisekise ukuthi imeya iyona ezokwamukela uhlu lwezikhalazo kulezi zakhamuzi. Residents of Soweto are making their way to City of Joburg Mayor Mpho Phalatse’s office. Electricity remains a problem in Soweto and residents are pleading with the Mayor to sort this out. #eNCA #sowetoshutdown pic.twitter.com/m2O9mGcfIq Lesi siteleka senzeka nje u-Eskom usanda kumemezela ukuqhubeka kokucinywa kukagesi okuhleliwe kuleli sonto. Ngokusho kwabakwa-Eskom, ugesi uzocinywa njalo ngo-5 ntambama kuze kube u-10 ebusuku kuze kube uLwesine.