IZAZI zamasiko ziyihlaba ziyayihlikiza eyabafundi abamukela ubizo lobungoma besafunda nabathi yinto esiyandile nekhathazayo. Ukwanda kwezigameko zokuhayiza nokumiswa kwabafundi ezikoleni ngenxa yokuthi banobungoma sekuyindaba egudwini naseMnyangweni wezeMfundo, okumanje ufuna izindlela ezifanele namaqhinga okuthi izikole zingalusingatha kanjani udaba lwabafundi abanobungoma ngaphandle kokubamisa, uma ubizo lwabo kubonakala ukuthi luyashayisana nemithetho yesikole. Isolezwe selibike kaningi ngezigameko zokuphazamiseka kokufunda uma kunabafundi abahayizayo. ukushayisana kwemibono ngokugqoka izinto zobungoma njengamabhayi nabafundi abahlolela abanye emagcekeni esikole. Lezi ngezinye zezinto eziphoqa izikole ukuba zithathe izinyathelo zokumisa abafundi. Emasontweni ambalwa edlule Isolezwe libike ngomfundi waseSivananda Technical High, KwaMashu, okusuke umsindo emva kokuthi uthishanhloko emmisele ukuthi ‘umsola’ ngokuba nenyoka. Unina womfundi wayekhala ngokuthi ingane yakhe ayizange izicelele ukuba nabantu abadala futhi akusiyona eyathi uthishanhloko unenyoka kodwa yingoba yaziwa ukuthi inabantu abadala. Umzali wavuma ukuthi ingane yakhe eyakusho kuthishanhloko ukuthi akasukume alungise okonakele esikoleni njengoba isikole sasikhungethwe yidimoni labafundi abahayizayo. Olunye udaba Isolezwe ethole ngalo ngolomfundi waseNombika High, eNdwedwe, okuthiwa useyisangoma esiphothulile esinesigodlo kanti ‘idlozi’ liphoqa ukuthi abeke ibhayi lezangoma ngaphezu komfaniswano wesikole. Kuthiwa emva komhlangano wobuholi besikole, kuphunywe nesinqumo sokuthi kuphakathi kokuthi ibhayi ulifaka ngaphansi komfaniswano noma uthola esinye isikole esizovuma lokhu okufunwa yidlozi njengoba kwakusho umzali. Kule mibandela ebekwe yisikole, umzali uthe awukho nowodwa ingane yakhe ezokwazi ukuwulandela kodwa ukukhathalele ukuthi ingane yakhe ifunde ngoba isencane. UDkt VVO Mkhize, woMsamo Institute, ukuhlabe wakuhlikiza ukufakwa kwezambatho zobungoma esikoleni. Uthe isikole siyindawo yokufunda kanti bonke abafundi kufanele bathobele imithetho yezikole abafunda kuzo. “Alikho idlozi okuthiwa alilaleli, linenkani. Umzali wengane kufanele ahlabe imbuzi acele edlozini ukuthi ibhayi ayiligqoke uma isibuya esikoleni. Umsebenzi wembuzi idlozi liyawamukela, likulalele okusuke kucelwa,” kweluleka uMkhize. Uthe uma kwenzekile, laqhubeka langawuzwa umsebenzi wembuzi - nokuyinto engavamile - kufanele kuphahlwe, libuzwe idlozi ukuthi iyiphi indlela okufanele kusingathwe ngayo udaba. “Uma eseyisangoma esigcwele esinesigodlo, idlozi limelene nemithetho yesikole, akasiyeke isikole, abhekane nomsebenzi wedlozi wodwa,” kusho uMkhize. Esinye isazi samasiko, uSolwazi Jabulani Maphalala, sithe kudinga ukubhekisiswa udaba lwabantu abathwasisa izingane zesikole.“Indlala ibhokile. Ziningi izinto esezenziwa ngabantu kulesi sikhathi samanje ngenxa yendlala nenhlupheko,” kusho uMaphalala. Uthe emandulo asikaze sibe khona isangoma sengane, lokhu okwenzeka manje kuyinto entsha. “Ngezikhathi zakudala, umuntu obonakalayo ukuthi unomoya wobungoma wayefihlelwa into, kuthiwe akayicinge aze ayithole ukuze kubonakale ngempela ukuthi uyakwazi ukubona izinto ezingabonwa,” kusho uMaphalala. Uqhube wathi amabhayi ayizembatho zokufika, ezazingekho emlandweni wezangoma zakudala. Okhulumela uMnyango wezeMfundo KwaZulu-Natal, uMnuz Sihle Mlotshwa, uvumile ukuthi sekukaningi bebikelwa ngezigameko zabafundi abahayizayo, ababhulayo nabafuna ukugqoka izembatho ezithize esikoleni. Uthe bengumnyango basahlanganisa amakhanda ukuzama ukuqhamuka nemithetho emisha ezokwazi ukunikeza umhlahlandlela wokuthi ubuholi bezikole bubhekana kanjani nalezi zimo uma kwenzeka ziqhamuka. “Siyakuqonda-ke nokho ukuthi ngeke kusilekelele ukuthi siqhamuke nendlela eyodwa yokubhekana nalezi zigameko ngoba azifani kodwa kuzofanele umnyango uqhamuke nemihlahlandlela yokuthi uma isikole sibhekana nesimo esithile, kumele senzeni ukubhekana naso,” kusho uMlotshwa. Uthe umnyango usamile ekutheni izinhlaka ezithintekayo, okungumzali womfundi nobuholi besikole, bazimisele ukuthola isisombululo esizobeka phambili imfundo yomfundi.