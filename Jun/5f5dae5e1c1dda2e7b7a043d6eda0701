INYUVESI yaseStellenbosch isithathe igxathu elifanele ukuthola ikhomishini ezimele ukuba iphenye izinsolo zokucwasa ngokwebala kulesi sikhungo semfundo ephakeme. INYUVESI yaseStellenbosch isithathe igxathu elifanele ukuthola ikhomishini ezimele ukuba iphenye izinsolo zokucwasa ngokwebala kulesi sikhungo semfundo ephakeme. Ikhomishini kulindeleke ukuthi yenganyelwe yiJaji uSisi Khampempe. Lokhu kulandela ukwesula isigubhukane komunye obeyisisebenzi esimnyama sesifazane kulesi sikhungo kulandela ukuveza ukuthi ucwaswe ngowebala elimhlophe. Lona wesifazane uveze ukuthi uzizwe ehlukumezekile, ngesikhathi ephoqwa ukuthi aphindaphinde udaba lwakhe ngesigameko ngesikhathi inyuvesi ikhombisa ukuma ngasohlangothini lomhlophe amsola ngokumcwasa ngokwebala. Ukusungulwa kwekhomishini kuphinde kulandele isigameko sesitshudeni esimhlophe, uTheuns du Toit esaqoshwa sichamela impahla yesitshudeni esimnyama, uBabalo Ndwayana, nokwathi uma ebuzwa ngesenzo sakhe, waphendula ngokuthi “yinto eyenziwa ngabamhlophe”. UShansela wesikhungo, uWim de Villiers, uthe uKhampempe uzokwenza izincomo ukulekelela inyuvesi ukuthi yenze kangcono uma kuywa ezintweni ezithinta ubuhlanga nokulingana. Uthe ikhomishini izobheka zonke izigameko zakamumva zokucwasa ngokobuhlanga. Lesi sisebenzi sesifazane esimnyama esikhethe ukushiya, esicele ukuthi igama laso lingadalulwa, siveze ukuthi ukuqokwa kwekhomishini ezimele kuyinto ebaluleke kakhulu kwazise izigameko zokucwasa ngokwebala zibonakale zenyuka esikhathini esifishane. “Ushintsho alunzima uma lowo olufunayo ezama ukwenza imizamo yokulwenza,” kusho lona wesifazane. Uthe ngalokhu akasho ukuthi abekho abakukhathalele ukuthi inhlalonhle yakule nyuvesi ibe ngenokuthula kodwa abaningi baqhutshwa kakhulu yisifiso sokuqhubeka nokugcina ubumhlophe babo, bubukeke sengathi buyinto ebaluleke ukuzedlula zonke. Uqhube wathi, ngokwejwayelekile, uma umuntu webala elithize ezibona enegunya ngenxa yebala lakhe, nakanjani uyohlale ebhekene nobunzima uma kufanele abuke omunye umuntu welinye ibala njengolinganayo naye. 