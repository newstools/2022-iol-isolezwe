IZOSETSHENZISELWA ukwenza imikhankaso ekhuthaza abantu ukuthi bagomele iCovid-19 imali yoxhaso ephuma e-United States (US). Uhulumeni wase-US unikele ngoR800 million owethulwe ngokusemthethweni wuNgqongqoshe wezeMpilo kuleli, uDkt Joe Phaahla nozakwabo esifundazweni, uNksz Nomagugu Simelane nenxusa lase-US, uNkk Heather Merrittu, KwaCaluza, eMgungundlovu, ngoLwesihlanu. UPhaahla uthe umnikelo okhishwe yi-US ngaphansi kohlelo lokugqugquzela abantu ukuthi bagome, iGlobal Vax, bazolusebenzisela ukuthi bahambe begqugquzela abantu ukuthi bagome ngoba bakholwa wukuthi kuyadingeka ukuthi bakhulume nabantu ngokugoma. "Isibalo sabantu abadala abagomele iCovid-19 simi ku-50% ekubeni sifisa ukuthi babe ngu70% abantu abadala abagomile, ukuze kube nokuvikeleka okudingekayo. Siyakholwa wukuthi kwesinye isikhathi kudingeka ukuthi siphume siyokhuluma nomphakathi, siwukhumbuze ngokubaluleka kokugoma," kusho ungqongqoshe. UNksz Simelane uthe ukwethulwa kohlelo kuzobanika amandla okuthi bagqugquzele abantu ukuthi bagome. Uthe iKwaZulu-Natal inesibalo esiphansi kunazo zonke izifundazwe sabantu abagomele igciwane. Uthe abantu abamanqikanqika ekutheni baye ezikhungweni zokugoma, ngabaneminyaka ephakathi kuka-18 kuya ku-35. Uthe yingoba bangabantu balalela izinto ezikhulunywa ezinkundleni zokuxhumana. 