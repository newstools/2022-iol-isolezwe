AMASOSHA nohlaka lwamakhosikazi abaholi bawo basukume bafunela usizo lokudla, izimpahla nezincwadi zesikole imindeni ekhahlanyezwe wuzamcolo eThekwini. Lokhu kudalulwe ngumkhuzi wamasosha kuleli, uGeneral Rudzani Maphwanya, esithangamini nabezindaba eMerewent, eThekwini. UMaphwanya uthe lolu hlelo luholwa ngumkakhe, uNkk Masindi Maphwanya, ongusihlalo weSpouse’s Forum. Kunikelwe ngamaphasela anezingubo zokulala, ezokugqoka nemifaniswano yesikole emiphakathini ekhahlamezekile eMzinyathi, eNgoqokazi naseMaoti okuyizindawo eziseNanda, eThekwini. Umnikelo walezi zimpahla uvela emasosheni, ezakhamuzini nakwiPeople’s Liberation Army of China. UNkk Maphwanya uthe bakubone kuwumqondo omuhle ukuthi bangenelele baxhase abantu abakhahlanyezwe yizikhukhula. UMaphanywa uthi bayalweseka lolu hlelo athe yize luluncane kodwa luzowenza umehluko empilweni yabantu abaludingayo. Uthe umbutho wamasosha ungowabantu, ukhonela bona ngakho abazogcina nje ngokulekelela ekuthungatheni abangakatholakali nasekuvuselelweni kwengqalasizinda ecekeleke phansi kodwa baphinde babona kufanele balekelela nangezimpahla. 