UKELLY Khumalo kazimesabisi izinsolo eziqubuke izolo zokuthi nguye owadubula wabulala owayeyisoka lakhe, uSenzo Meyiwa, ngo-2014. Izolo, eNkantolo eNkulu yaseNorth Gauteng, ePitoli, omele abasolwa abane kwabahlanu ababhekene naleli cala, u-Advocate Malesela Teffo, uthe uzobiza ufakazi ozoveza ukuthi uKelly nguye owadubula wabulala ngephutha uSenzo ngesibhamu sikaLongwe Twala. “Ufakazi owabona uzofakaza ngokuthi uSenzo Robert Meyiwa kusolwa ukuthi wadutshulwa nguNonhlanhla Kelly Khumalo ngephutha. Lo fakazi uzoqhubeka afakaze ukuthi isibhamu esasetshenziswa ukudubula safika noLongwe Twala futhi leso sibhamu siyivolovolo (revolver),” kubeka uTeffo kufakazi woMbuso iphoyisa uSergeant Thabo Mosia. Ummeli kaKelly, uMagdalene Moonsamy, uthe bazokhipha isitatimende esisemthethweni kodwa lezi zinsolo azibesabisi. “Akukho akufihlayo futhi ukubheke ngabomvu ukubizwa enkontolo ukuthi ayokwethula ubufakazi. Uyazi ukuthi ubambisene kahle namaphoyisa nabashushisi. Akesabi lutho. Izinsolo ezingabambeki yinto ezizovivinywa enkantolo,” kusho uMoonsamy. Uthe njengawo wonke umuntu osebenza kuleli cala, umehlomane ngokwenzekayo. “Ngisho nomseshi wecala akafuni ukuveza ikheli lakhe. Wonke umuntu osebenza kuleli cala uthukile. Naye uthukile kodwa akalesabi iqiniso. Ngisho nabameli bathi bayasatshiswa. Wonke umuntu uyaqaphela. Ungunina wezingane ezimbili; enye yazo okungekaSenzo ngakho ufuna ukuvikela izingane. Usejahe kabi ukuthi lezi zinsolo zivivinywe enkantolo.” Umndeni wakwaMeyiwa uphawula, uthe yize bengafuni ukukhuluma kakhulu ngokuhlaluka enkantolo kodwa kuyabamangaza okushiwo nguTeffo. Okhulumela umndeni wakwaMeyiwa, uNksz Zama Meyiwa, uthe: “Kuyasimangaza okushiwo wummeli. Okusho ukuthi kuningi okusazovela uma kunje.”Uthe bazoqhubeka nokuthi njo amehlo abo kokuzoqhubeka nokuhlaluka enkantolo ngoba kuningi vele abakholwa wukuthi kufihliwe. “Ngakho uma sekuqala ukuvela ubufakazi obukanje, sizohlala silindele ukuthi yini enye ezovela,” kusho uNksz Meyiwa. Ngesikhathi kuqhubeka ukulalelwa kwecala, uMosia ubephekwe ngebhodwe elincane ngemibuzo ngabameli babasolwa, oTeffo no-Adv Zandile Mshololo. Embuzweni eminingi ebebembuza yona, ubephendula ngokuthi akanakuphawula noma kuvele ukuthi ubufakazi bakhe buhamba buhambe bushayisane. Phakathi kwalobo bufakazi, uMosia uhlonywe imibuzo ngokuthi kungani engazithathanga izithombe ezikhombisa amachaphazelo egazi ezithombeni azishutha ngosuku lwesigameko, waze wawashutha ngosuku olulandelayo? UMosia, uphendule ngokuthi, kwakusebusuku, akawabonanga. Ngesikhathi abulawa ngaso uMeyiwa, ngo-Okthoba 2014, wayethandana noKelly, benengane enezinyanga ezimbalwa izelwe. ULongwe, ozalwa yinkakha kwezomculo, uChicco Twala, naye wayekhona endlini okwadutshulelwa kuyo uMeyiwa. Ngaleso sikhathi, uLongwe wayethandana nodadewabo kaKelly, uZandie Khumalo, naye owayekhona endlini. UMeyiwa wadutshulwa wabulawa kubo kaKelly Khumalo, eVosloorus. Bonke abasolwa bawaphika wonke amacala ababekwa wona. Icala liyaqhubeka namuhla. 