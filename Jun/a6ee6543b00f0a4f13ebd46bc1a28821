 IBANDLA, iKingdom Life Ministries International, lihlose ukugqugquzela intsha ukuba ibhukule izithuthukise ngokwezinga lemfundo nezamabhizinisi. Lokhu kuvezwe ngumholi walo, uMphostoli uLungi M, ngesikhathi ibandla linosuku obelwethiwe ngokuthi yiYouth Development Programme ebiseCurries Fountain, eThekwini, muva nje. Intsha yebandla ithole ingqayizivele yethuba lokuthi icotshelelwe ngolwazi olunzulu njengoba bekukhona ebebemele izikhungo zemfundo ezahlukene. Phakathi kwazo kubalwa iNyuvesi yaKwaZulu-Natal (UKZN), Durban University of Technology (DUT) Richfield, Icesa neDamelin. “Okuyikhona okubalulekile kakhulu sifuna ukwenza isiqiniseko sokuthi abantu abasha bethu bayayithanda imfundo. Sifuna ukuthi bangalenzi iphutha lokuthi bayizibe imfundo ngoba ibalulekile kakhulu,’’ kuchaza uLung M. Intsha yalo ibandla igqugquzelwe nangokuthi ingazitheli ngabandayo kodwa nayo ingene kwezamabhizinisi uma inentshisekelo yalokho. Bafundiswe ngemali ewuxhaso abangayithola uma befisa ukufukula amabhizinisi abo. Bekukhona nabamele iNational Youth Development Agency (NYDA), ibhange i-ABSA nalo lizochaza ngemali etholwa ngabantu abasha abafuna ukungena kwezamabhizinisi nabafisa ukulekelelwa ngokwemfundo. UMphostoli Lung M uthe kumqoka ukuthi abantu abasha bathole ulwazi olunzulu mayelana neminxa eyahlukene yempilo. “Siyabagqugquzela abantu abasha bethu ukuthi bangesabi ukungena kwezamabhizinisi uma benesifiso sokwenza kanjalo,’’ usho kanjena. Ukhulume nangezithiyo eziphazamisa inhlalonhle yabantu abasha abaphila esikhathini samanje, okuyizidakamizwa nokukhulelwa kwamantombazane amancane. Uthe lezi zithiyo kumele kuqinisekiswe ukuthi azibakhinyabezi abantu abasha. IKingdom Life Ministries International sekuphele iminyaka eyisishiyagalolunye ikhona, yasungulwa ngo-2013. 