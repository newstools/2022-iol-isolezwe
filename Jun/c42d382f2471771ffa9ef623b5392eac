UZOGQUNYWA esitokisini kuze kube yisonto elizayo owesilisa osolwa ngokuhlasela abulale owayeyintombi nodadewabo ngempelasonto. UMncedisi Chili Zondi (26) uvele enkantolo yeMantshi KwaMaphumulo  ngamacala amabili okuzama ukubulala. Kuthiwa entathakusa ngoMgqibelo mhla ka 11 kwephezulu, uZondi waya kubo kwentombi ayethandana nayo eDrayini eNsuze. “Wafike wangqongqoza egumbini okulala kulo owayeyintombi yakhe nodadewabo. Intombi (25) yavula umnyango kanti umsolwa uphethe isikhathi esicijile, wayibhokoda esifubeni. “Wahlala phezu kwayo le ntokazi waqhubeka nokuyibhokoda ngalesi sikhali,” kusho uConstable Thenjiswa Ngcobo UNgcobo uthe udadewabo wazama ukulekelela umnewabo ngokususa umsolwa phezu kwakhe, kodwa umsolwa wasukuma wagwaza yena anduba abaleke. Zombili lezi zelamani zaphuthunyiswa esibhedlela zinamanxeba amabi okugwazwa. “Amaphoyisa aseNsuze aphuma umkhankaso wokuthungatha umsolwa ngamacala okuzama ukubulala. Uphenyo lwaholela amaphoyisa  eGobinsimbi lapho ayecashe khona umsolwa,” kuqhubeka uConstable Ngcobo. Uzobuyela enkantolo ngomhla ka 22 kwephezulu.