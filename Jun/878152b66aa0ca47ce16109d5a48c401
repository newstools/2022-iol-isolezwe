UMENGAMELI wakuleli udle amazambane ashisayo, wangena ezintangeni maqede wacasha ngesithupha ngesikhathi ephekwa yizintatheli ngemibuzo mayelana nokugqekezwa kwepulazi lakhe eliseLimpopo, iPhala Phala Farm ngo-2020. Nakuba ebelokhu ebika imbiba, aphinde abike ibuzi kodwa ukuvezile ukuthi ngeke ashenxe ngoba ngeke aluphazamise uphenyo lwengalo yomthetho. Uthe uma engagxambukela ophenyweni ngabe lokho kuchaza ukuthi ubabukela phansi ababhekene nophenyo. “Sishilo ukuthi sifuna amaphoyisa enze umsebenzi wawo ngaphandle kokusaba nokuchema.” Uthe ukugxambukela kungenza abaphenyi bahluleke ukwenza umsebenzi wabo ngendlela. “Ngifuna basebenze ngeqiniso.” Ebuzwa ukuthi kungani ezimisele ngokuyochazela ikomiti le-ANC kuqala ngalesi sigameko kodwa angathi vu uma exinwa ngemibuzo ngamalungu ephalamende, ngoba lokho kuchaza ukuthi ingungqaphambili kuye kunomphakathi waseNingizimu Afrika, uRamaphosa, uvele wathi akaboni kanjalo. “Angiboni ukuthi kunomuntu ongabuka ngaleyo ndlela. I-ANC iyona eyangijuba kulesi sikhundla, ngakho kusemqoka ukuba ngivele phambi kwayo ngizochaza. Akekho umuntu engimbona ebalulekile kunomunye.” Ebuzwa ukuthi angashenxa yini esikhundleni uma i-ANC imcela enze njalo, uthe akakwazi ukuqagula ngoba akazi ukuthi kuzokhulunywa ngani. Izintatheli zihluleke zancama ukumgomboloqa nokumba kodwa elokhu ecashe ngokuthi uzoyekela umthetho udlale indima yawo. URamaphosa ungena ezintangeni nje nasePhalamende likazwelonke kuqubuke umsindo ngoLwesine nangoLwesihlanu ngesikhathi amalungu e-EFF efuna ukwazi. Kugcine kuphoqelekile ukuba abizelwe abaqaphi azobakhiphela ngaphandle kwaze kwaba ngamahlandla amabili izinsuku zilandelana. Indaba iqale ngesonto eledlule ngesikhathi owayeyinhloli yakuleli, uMnuz Arthur Fraser, eqonda esiteshini samaphoyisa saseGoli, wafike wavulela uRamaphosa icala. UFraser usola uRamaphosa ngokufihla ukuthi epulazini likamengameli kwebiwa izizumbulu zemali ngoFebhuwari 9, 2020 kodwa uRamaphosa wayihlaba inhlali. Wangawabikela amaphoyisa, kunalokho wayalela uMajor-General Wally Rhoode, osophikweni labaqaphi bakamengameli, ukuba athungathe izigebengu ukuze zibuyise imali bese kuvalwa umlomo. Ngokusho kukaFraser, kwaba njengamagama enkehli ngoba zazingelwa izinswelaboya futhi umkhondo wazikhomba eNamibia. Kunezinsolo zokuthi abasolwa abayisithupha bavalwa umlomo ngesamba sikaR150 000 ukuba bangalinge bathi vu ngale ndaba.  