IPHELELE esicongweni ezintanjeni zikagesi impilo yendoda ebanjwe ugesi  yashona okusolakala ukuthi ibintshontsha amakhebuli emzileni wesitimela eMobeni East, eThekwini. Isidumbu sendoda eneminyaka engu-28, sithulwe phezulu ezintanjeni zikagesi okusolakala ukuthi ibizeba. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa asesiteshini saseBrighton Beach avule idokodo eliphenywayo ngokushona komuntu. Uthe kukholakala ukuthi umufi ubentshontsha amakhebuli ngesikhathi ebanjwa ugesi  ngoMgqibelo ngo-1 emini. Isithombe sikamufi elenga ezintanjeni zikagesi sigcwale ezinkundleni zokuxhumana kwiFacebook ngempelasonto. Umufi ubegqoke isikibha esibomvu esinemikhono emifishane, isikhindi namateku i-All Star. Kwenzeke esifanayo ngenyanga edlule ngesikhathi uMnuz Lungisani Sithole (24) eshaywa ugesi washona okusolakala ukuthi “wayeba” amakhebuli ngasesiteshini sesitimela eMngeni, eThekwini. Satholakala silenga esicongweni ezintanjeni zikagesi isidumbu sikaSithole owayehlala emijondolo eKenville, eThekwini engowokudabuka KwaNongoma. Kushaye isikhathi sokushicilela engaphawulanga ngodaba okhulumela iPassenger Rail Agency of South Africa (Prasa) KwaZulu-Natal, uMnuz Zama Nomnganga. Utshele intatheli ukuthi uzobuyela kuyona ngoba usasemgwaqweni uyashayela. 