USEKHALELA ukufihla ithambo lendodakazi yakhe owesifazane waseDumbe, osekuphele iminyaka emithathu elinde ukubuya kwemiphumela yolibofuzo lwesidumbu sayo. UNksz Lulu Mdletshe (63) utshele Isolezwe ukuthi bawalayitha baze bawacisha amakhandlela kulandela ukuthola kwabo ukuthi indodakazi yakhe, uNtombifuthi Mdletshe, owayeneminyaka engu-31 ngesikhathi eshona ngo-Okthoba 2019, ayisekho emhlabeni. Isidumbu sikaNtombifuthi satholwa sesonakele endlini yangasese engasetshenziswa yakwamakhelwane wakhe. Wayekade ehambe kubo eyovakashela isoka lakhe, nalo elalihlala khona endaweni. Elandisa Isolezwe uNksz Mdletshe, uthe ukuqhubeka kwesikhathi ingabuyi imiphumela yolibofuzo sekuze kwaholela ekutheni aphume engena ezibhedlela ngenxa yokugula. “Ngiyagula, ngiphuma ngingena ezibhedlela ngenxa yokhwantalala, ngicabanga ukuthi namanje umtanami akabekiwe endaweni yakhe yokugcina yize asishiya ngo-2019,” kusho uNksz Mdletshe. Uthe ngokwesiko lakhe, ayikho into ebaluleke ukudlula ukuthi umuntu ongasekho abekwe endaweni yakhe yokugcina ukuze umphefumulo wakhe uzothola ukuphumula. Uthe usegqigqe kaningi emaphoyiseni aseDumbe ngalolu daba kodwa akakutholi ukusizakala. “Bavele bangitshele ukuthi imiphumela yolibofuzo ayikabuyi ePitoli. Sekuze kwashintsha ngisho nabaseshi abasingethe lolu daba kodwa lutho ukuthi ngisizakale,” kusho uNksz Mdletshe. Elandisa ngokwenzeka ngaphambi kokutholwa kwesidumbu sikamufi, uthi bambuza umsolwa ukuthi uphi umufi njengoba engasabuyi ekhaya, wathi akamazi. Uthe umsolwa wagcina esethi umufi uhambe nomunye wesilisa wendawo, abathi uma bembuza ngokuduka kukamufi kwacaca ukuthi bakhuluma ngento angayazi. “Kuthe uma esetholakele umtanami, abaziyo endlini kamsolwa sebembuza ukuthi pho kungani umntanami etholakale esongwe ngezingubo ezifana ncamashi nezombhede wakhe, wangundaza,” kuchaza uNksz Mdletshe. Okhulumela amaphoyisa KwaZulu-Natal, uLieutenant Captain Nqobile Gwala, uqinisekisile ukuthi bayalwazi udaba lomndeni wakwaMdletshe, wathi lusetshenzwa ngamaphoyisa asePaulpietersburg aphenya ngokubulawa kwakhe. “Kusolwa ukuthi ngoJanuwari 1, 2020 kwatholwa isidumbu esase sithanda ukubola endlini yangasese. Udaba lusaphenywa ngamaphoyisa. Amasampula okuhlolwa kwesidumbu athathwa ukuyohlolwa, kusalindwe imiphumela,” kusho uLt Col Gwala.