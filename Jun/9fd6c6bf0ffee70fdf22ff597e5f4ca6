UKUGOMA ngemigomo engafani yeCovid-19 kunikeza ukuvikeleka okungcono kwezinye izinhlobo zeCovid-19. Lokhu kuvezwe ucwaningo olushicilelwe emqingweni wezempilo iBritish Medical Journal (BMJ) eshicilelwe ngenyanga edlule. Ngokwalolu cwaningo ukujova ngemigomo engafani emithathu noma emithathu efanayo  ikona okungasiza njengoba igciwane leCovid-19 lilokhu lizishintshashintsha. Yize sezehlile izibalo zabahaqwa igciwane leCovid-19 njangamanje kodwa abacwaningi base-Univesity of Hong Kong ababhale lo mqingo,  bathi into ekhathazayo ukuthi leli gciwane lisaqhubeka nokulokhu lizishintshashintsha okungagcina kuholele ekutheni imigomo ekhona ingabe isasebenza. Laba bacwaningi bathi kubalulekile ukuthi bazi ukuthi imiphi imigomo ezosebenza emagciwaneni amasha. Abacwaningi bahlanganise ulwazi abaluthole emazweni angaphezu kuka-38 ayingxenye yenhlangano yezempilo, iWorld Health Organisation (WHO). Bathole ukuthi  zingu-53 izinhlelo zocwaningo ezenziwe emazweni ahlukene kubhekwa ukuthi imiphi imigomo engalwa namagciwane amasha.  Bacubungule le miphumela ngokwehlukana base bekhipha imiphumela yabo. "Imigomo eyenziwe ngobucwepheshe imRNA ibonakala kuyiyona esebenza kangcono  kakhulu ekutheni uvikeleke emagciwaneni amasha  eCovid-19 kodwa neminye imigomo iyasebenza ekulweni nezinye izinhlobo zaleli gciwane,"  kusho abacwaningi kulo mqingo. Ukusebenzisa imijovo yokwengeza amandla emibili ngemuva kokugoma ngemigomo eyenziwe ngemRNA kuveze ukuthi kuvikela ngo-96% kanti ukusebenzisa lo mgomo kanye nememinye eyaziwa ngeVector based kuvikela ngo-88%. 