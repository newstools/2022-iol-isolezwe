UZIBUZA imibuzo engaphenduleki umndeni kathisha waseNhlanhla Yabebhuzi High KwaNyavu, eMkhambathini, obulawe ngokudutshulwa ngoLwesibili ebusuku. UMnuz Bhekisilo Ngubane, obeyiHOD esikoleni, kuthiwa udutshulwe ngabantu abamhlasele ngesikhathi esekhishini ekhaya endaweni yasoPhokweni. Umalumekazi wakhe, uNksz Alice Ngubane, ohlala khona endaweni uthe uthole ucingo emalungwini omndeni abesegcekeni ngesikhathi kwenzeka isehlo emazisa ngaso. “Athe ngesikhathi edutshulwa, wona abekwenye indlu. Athe azwe kuqhuma isibhamu futhi kucaca ukuthi siqhuma eduze. Athe aphumile aya emnyango, amemeza abakwamfowabo kamufi abakhe eduzane, abuza ukuthi bayasizwa yini isibhamu, ngabe sikhalaphi,” kusho uNksz Ngubane. Uthe amalungu akwamfowabo kamufi aphendule ngelithi ayasizwa, kodwa awaqondi ukuthi sikhala kuphi nendawo. “Yilapho-ke amalungu omndeni abesegcekeni eqale khona, amemeza umufi efuna ukubheka ukuthi ngabe yena usekhona yini egcekeni nokuthi yena ngabe usizwile yini isibhamu. Aphumile ayobheka endlini abekuyo, azithela phezu kwakhe elele exhaphozini legazi,” kusho uNksz Ngubane. Uthe amfonele amtshela ngesigameko, waphuthuma khona, kodwa naye ufice umufi engasanyakazi. “Ngimmemeze, ngammemeza, lutho ukusabela,” kuchaza uNksz Ngubane. Uthe umufi ubengesiye umuntu obekhonze ukukhuluma ngezingqinamba abhekene nazo, ngakho kunzima ukwazi ukuthi ngabe zikhona yini izitha ebezimfuna efile.Uthe bayafisa babanjwe abenzi bobubi ukuze bachaze ukuthi bambulaleleni. Okhulumela amaphoyisa KwaZulu-Natal, uLieutenant Colonel Nqobile Gwala, uthe ngoLwesibili ngezithuba zawo-18.35 amaphoyisa aseMsunduzi athole umbiko wokuthi kukhona umuntu osedutshuliwe endaweni yasoPhokweni. “Athe uma efika endaweni yesigameko athola isidumbu sowesilisa oneminyaka engu-42 silele phansi, sinamangxeba okudutshulwa emzimbeni nasemlenzeni. Kuvulwe icala lokubulala esiteshini samaphoyisa eMsunduzi,” kusho uLt Col Gwala.