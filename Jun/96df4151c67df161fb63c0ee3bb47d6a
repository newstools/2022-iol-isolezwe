LUZOVALELA ngaphandle inqwaba yabantu abantulayo uhlelo olusha okuzoholelwa ngalo imali yesibonelelo sabantu abangasebenzi oR350. I-South African Social Security Agency (Sassa) idalule ukuthi isisebenzisana namabhange ukuhlolisiswa imininingwane yabo bonke abafake izicelo. I-Sassa ithe uma umuntu engenelwe yimali enguR350 nangaphezulu kwiakhawunti yakhe yasebhange ngenyanga, noma ngabe iphuma kuphi, ngeke asithole isibonelelo saR350 saleyo nyanga. Imali yesibonelelo enguR350 izoqala ukuholwa ngoJuni 15 ngaphansi komthetho oqinile, iSocial Assistant Act isuka kumthetho wezinhlekelele owaqedwa. Isizoholelwa ezitolo ezinkulu ezidayisa ukudla okubalwa kuzona iShoprite, U-Save, Boxer, Pick ‘n Pay nezinye isuswa ePosini okubikwa ukuthi alinamali. Okhulumela iSassa KwaZulu-Natal, uNksz Sandy Godlwana, uthe lwabelwe uR44 billion lolu hlelo olwamenyezelwa wuMengameli Cyril Ramaphosa ukuthi luzoqedwa ekupheleni kukaMashi 2023. Balinganiselwa ku-10.5 million abantu uMnyango wezokuThuthukiswa koMphakathi kuzwelonke othe bazohlomula kulo njengoba lwamiswa ngoMashi nonyaka. UNksz Godlwana uthe abangazixaki ngokufaka izicelo zoR350 abantu abathola i-UIF, NSFAS nabahola izimpesheni ngaphandle kwalabo abahola iqolo ngoba imali abayitholayo kusuke kungeyokwenza izidingo zezingane. “Abantu abazohola yilabo abaswele ngempela, abangatholi mali ndawo. Njalo ngenyanga seliyabhekisisa ibhange ukuthi ayikho yini imali engene kwi-akhawunti yakho, uma itholakala ngeke uwuhole uR350,” kusho uNksz Godlwana. Uqhube wathi ngesonto elizayo, kuzoholelwa labo abafaka izicelo zokuhola ngo-Ephreli, zaphumelela. Esontweni elilandela elizayo kuzophinde kuholelwe abafaka izicelo ezaphasiswa ngoMeyi. UNksz Godlwana ubalule ukuthatha kade kwamabhange ophenyweni alwenzayo, ukushintshela emthethweni omusha nokushintsha konyakamali njengezizathu ezenze kwabambezeleka ukuholwa koR350. Labo abaphonsela inselelo isinqumo sokuchithwa kwezicelo zabo yiSassa, bayalelwe ukuthi bangene kwisizindalwazi sale nhlangano esithi: https://srd.www.sassa.gov.za noma bashayele enombolweni yocingo ethi: 0800 60 10 11. I-Sassa ithe isikhalo kumele sifakwe zingakapheli izinsuku ezingu-30 emuva kokuthola isinqumo sokuchithwa kwesicelo.