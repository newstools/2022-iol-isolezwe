BAYAVEVA othishanhloko bezikole ezevile ku-600 KwaZulu-Natal ‘eziphucwe amandla’ okuzithengela izincwadi zesikole nguMnyango wezeMfundo esifundazweni. Labo thishanhloko bathi umnyango ubaphuce amandla ngaphandle kwezizathu eziqinile. Abanye bathi bebesanda kunikwa amandla, gwiqiqi umnyango usuyawahoxisa futhi. Zikleliswe kabili izikole kuleliezinguSection 20 eziphathelwa imali ngumnyango kanti uma zifuna okuthile okufana nezincwadi zesikole nezinye izinsiza zifaka i-oda emnyangweni bese zilethelwa. Lezi zikole izincwadi zazo zizilethelwa yiNdabase Printing Solutions, ejutshwe wumnyango ukuhambisa izincwadi ezikoleni. Ezinye nguSection 21, ezibizwa ngoFunction C, okuzenza zikwazi ukuzithengela izincwadi noma yikuphi ngoba ziyaziphathela imali, zizinqumela zona ukuthi yiziphi izincwadi ezizozithenga. Iningi lalezi zikole ezaziwa ngamaModel C, nezikhokhisa imali yesikole. UMnyango waqhamuka nohlelo lokuzithengela izikole izincwadi ngoba bekuke kwenzeke ezikoleni ezizithengelayo ukuthi izincwadi zibambezeleke noma zigcine zingafikanga nhlobo ezikoleni. Omunye uthishanhloko ocele ukungavezwa, uthe uxakekile esetshelwa ukuthi ngeke esakwazi ukuzithengela izincwadi ekubeni kungekho okubi abakwenzile. Uthe bahlangabezane nayo yonke imibandela ebekiwe ukuze bakwazi ukuqhubeka bazithengele kodwa bathuka uma sebetshelwa ukuthi bazophucwa. UNobhala weSadtu uNksz Nomarashiya Caluza, uthe babe nomhlangano nezikhulu zomnyango okubalwa nenhloko yomnyango uMnuz Nathi Ngcobo ngeledlule befuna ukucaciseleka ngokuphucwa kwalezi zikole amandla. Uthe zingu-622 izikole ezizophucwa amandla wathi noma enawo amandla okuhoxisa amandla uNgcobo kodwa bekumele aqale axoxisane nazo. “Sivumelene ngokuthi kumele basibhalele othishanhloko ukuze sihambise izikhalo zokuthi bangaphucwa kuNgqongqoshe (Kwazi Mshengu) okufakwa kuyena izicelo zokuthi kubuyekezwe isinqumo. Sizazisile izikhulu zomnyango izikhalo zothishanhloko njengoba abanye bethe bahambisana nemibandela eyayibekiwe.” Okhulumela umnyango uMnuz Sihle Mlotshwa, uthe iqiniso ngukuthi lezi zikole kaziphucwanga amandla kodwa zazinikwe wona okwesikhashana ukuze kubhekwe ukuthi zizokwazi yini ukwenza lolu hlelo. Uthe ukunikwa kwazo kwesikhashana akuqinisekiswa ngendlela engagculisi eziphathe ngayo imali. “Umthetho wezikole uyazinika amandla okuthi zingafaka izimangalo zokuthi kubuyekezwe lesi sinqumo kuNgqongqoshe.” Kuya ngamagama enkehli njengoba uMshengu akubeka kwacaca nasesiShayamthetho ukuthi ngeke bananaze ukuziphuca amandla izikole ezihluleka ukuthenga izincwadi. UMshengu uhlale esho ukuthi kudingeka bona baphendule uma izincwadi zingafikanga ezikoleni kulezi zikole ezizithengelayo ekubeni kulezo ezithengelwa ngumnyango akwenzeki zingafiki, zifika ekupheleni konyaka. 