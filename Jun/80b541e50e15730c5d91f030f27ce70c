UKHALA ngobunzima abhekane nabo engena esikhundleni umholi we-Action SA KwaZulu-Natal, uMnuz Musa Kubheka, othathe izintambo kuDkt Makhosi Khoza owaxoshwa. I-Action SA esungulwe wuMnuz Herman Mashaba ephuma kwiDA, isemkhankasweni wokusabalala nezifundazwe zonke. Ifike kwezwakala KwaZulu-Natal yathola izihlalo komasipala, KwaDukuza, Newcastle naseThekwini. UKubheka uthi ngaphambi kokhetho uke wasebenza ehola imikhankaso yeqembu esifundazweni. Ngaphambi kokujoyina i-Action SA ubesebenza njengoba eke wasebenzela uMasipala weTheku emkhakheni waManzi nokuThuthwa kweNdle. Kulapho angene khona kwezezinyunyana. Uke wasebenzela inkampanini iGrindrod nakhona wafika wahola inyunyana ngaphambi kokudilizwa. UKubheka, odabuka eSteadville, eMnambithi uncelisa amawele njengoba ehola i-Action SA esifundazwe futhi ahole ikhokhasi yayo kuMasipala weTheku. UKubheka uthi ngesikhathi ethatha umsebenzi kwacaca ukuthi impilo yakhe yayisengcupheni. “Ngathola izinsongo zokubulawa ngaze ngabika emaphoyiseni. UMkhuzi wamaPhoyisa KwaZulu-Natal, uGeneral Nhlanhla Mkhwanazi walusukumela udaba lwami. Wathi bazolwedlulisela kwabaphenya ukubulawa kosopolitiki. Ngalubika nasehhovisi likasomlomo kuMasipala weTheku. Kuhambe kwahamba kwaphela emuva kwalokho. Sekungcono manje,’’ kusho uKubheka. Uthe enye inselelo abhekane nayo wukuthi kunzima ukufaka iqembu elisha kubantu baKwaZulu-Natal ngoba bazazela amqembu abo abawajoyina kudala. “Enye inselelo wukuthi isifundazwe sikhulu kakhulu, kufanele ngisebenze ngempela. Kumanje nje kufanele ngiqinisekise ukuthi iqembu siyalethula kuyo yonke indawo ukuze uma kufika isikhathi sokhetho sikwazi ukuthola amavoti,’’ kuchaza uKubheka. UJoyine i-Action SA isanda kusungulwa ngo-2020 emuva kwalokho wasebenza ngokuzikhandla njengoba esethenjwe ngezikhundla eziqavile. 