UYAQHUBEKA uMnyango weMfundo eyisiSekelo nokufaka izifundo ezintsha ezikoleni zakuleli ezizoheha intsha ukuthi yenze eminye imikhakha kwa-matric. Ukugadla kweCovid-19 iminyaka emibili kuphazamise izinhlelo zokuthi umnyango uqhubeke uvivinye ukufundwa kwezifundo ezifana neCoding and Robotics kwezinye izikole. Okhulumela umnyango uMnuz Elijah Mhlanga, uthe umnyango ufuna ukuhlangabezana nokubekwe wumqulu wokuthuthukisa izwe iNational Development Plan, ngokuthi kube nezinye izifundo ezihambisana nokudingwa ngumnomtho wezwe. Uthe bayaqhubeka nezifundo ezamiswa ukufundiswa ngenxa yeCovid-19, wathi bazofaka nezinye ezintsha ukuze bathuthukise izwe. Izifundo okunezinhlelo zokuthi zenziwe kubalwa ezokuqala amabhizinisi, ezobunjiniyela bezolwandle, ubunjiniyela kwezokwakhiwa kwezithuthi zasemkhathini nokuqinisa kwezolimo. “Bekusezinhlelweni zethu ukuthuthukisa izifundo ezenziwayo, kwengezwe nezintsha. Banigi abantu abasha abasitshela ukuthi izifundo ezifundwayo manje kazibaniki ukuthi ikuphi okunye abangakwenza uma sebeya ezikhungweni zemfundo ephakeme.” Uthe ngenxa yalokhu beze nezifundo ezintsha, ezizoheha intsha. “Kakade ukufakwa kwalezi zifundo kuzohambisana nokuqeqeshwa kothisha. Lezi zifundo zizoqala kwaGrade 7 kuya kwaGrade 9, bese kuthi kwaGrade 10 umfundi akhethe umkhakha azowenza aze aphume nawo kwa-matric.” Uthe muva nje bekunomhlangano obubandakanya othisha kanjalo nabeluleka ngezifundo kulungiselelwa izinto ezifuze lezi.“Asikwazi ukuthi singamane senze into ngaphandle kokuthi sihlangane, siqeqeshe othisha. Nabo bayingxenye yazo zonke izinhlelo esizenzayo.” Uthe ngokwezinhlelo zomnyango izifundo iCoding neRobotics kumele zifuqwe kwaGrade R no-3 kusuka ngonyaka ozayo. Uthe kwaGrade 4 no-9 kumele ziqale ngokugcwele ngonyaka wezimali u-2024/2025. 