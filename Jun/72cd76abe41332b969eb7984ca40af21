KUGCINE kumenela esibhedlela eNgwelezane owesifazane waseNtandakuvela, oLundi, owayephuthunyiswe khona ekupheleni kukaMeyi kulandela isigameko sokudutshulwa ngumyeni wakhe emzini wabo. Ngosuku lwesigameko uMnuz Joseph Sibiya (64) kuthiwa wadubula amalungu omndeni wakhe amane nomakhelwane oyedwa ngaphambi kokuthi aphendule isibhamu asibhekise ngakuyena. Amadodana akhe amabili, uThemba (39) noMthabi Sibiya (34), noSibiya bafela endaweni yesigameko.Kwathi indodana engumagcino, uMnuz Minenhle (28), umakhelwane owayezama ukulamula umsindo, uMnuz Musawenkosi Sikhakhane (44) noNkk Sibiya baphuthunyiswa esibhedlela. Elandisa Isolezwe izolo uMnuz Gola Sibiya, ozalwa ngumufi, uthe uthole ucingo, lumazisa ukuthi unina useshonile. “Ngibuhlungu kakhulu ngoba yize sasibonile ukuthi ngesikhathi beyiswa esibhedlela isimo sabo bobathathu sasisibi ngoba babedubuleke kakhulu kwesingenhla kodwa bese sethembisa isimo kumama,” kusho uSibiya. Uthi ubesekhishiwe ngisho nasewodini labagula kakhulu, eselaliswe kweleziguli ezigula ngendlela eyejwayelekile. “Ubesexoxa ngisho nokuxoxa, sesethemba ukuthi kungekudala uzobuya ekhaya kanti uyasikhohlisa,” kuzikhalela uSibiya. Uveze ukuthi isimo asikabi sihle kahle kumfowabo nomakhelwane abasalaliswe kulesi sibhedlela namanje. Uze wathi ukuhamba kukanina kumshayise ngovalo, kwamnika umqondo obuhlungu wokuthi kusengenzeka noma yini nakulaba abasesesibhedlela. Uphinde wakhala ngokuthi abazi ukuthi bazothathani bahlanganise nani bewumndeni ukufihla unina kulandela ukusingatha umngcwabo wabantu abathathu kanyekanye ekuqaleni kwale nyanga. Ngosuku okwadutshulwa ngabo laba, uGola wayekade ehambisele unina umbhede omusha negilosa kodwa ngenxa yodlame lukayise, zafike zangemukeleka zonke izimpahla ayethi uyojabulisa ngazo unina. Uyise, owayekade evela enkonzweni yamaNazaretha, wagcina esedubula kwasani ayelubona lumi phambi kwakhe. Ngaleso sikhathi uGola watshela Isolezwe ukuthi uyise ubengumuntu obemhlukumeza unina nabafowabo kangangokuthi abanye babo, naye uGola, bese bengasalubhadi ekhaya. Okhulumela amaphoyisa KwaZulu-Natal, uConstable Thenjiswa Ngcobo, ukuqinisekisile ukuthi amaphoyisa aseMahlabathini alishintshile icala lokuzama ukubulala laba ngelokubulala kulandela ukushona kukaNkk Sibiya esibhedlela.