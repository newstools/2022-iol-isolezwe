UPHINDE wakhethwa ihlandla lesithathu uSihlalo we-ANC eLimpopo uMnuz Stan Mathabatha engqungqutheleni yesifundazwe eqhubeka eRanch Resort ePolokwane. UMathabatha obuye abe wuNdunankulu wesifundazwe ubetholene phezulu noMnuz Dickson Masemola. UMathabatha uthole amavoti angu-739 kanti uMasemola wathola angu-389. KwesePhini likaSihlalo kukhethwe uNksz Florence Radzilani, kwesikaNobhala kwakhethwa uMnuz Rueben Madadzhe, iPhini likaNobhala wuMnuz Basikopo Makamu. UMgcinimafa kube wuNksz Nakedi Sibanda. Ingqungquthela yokukhetha ubuholi eLimpopo ibilokhu ibhekwe ngabomvu. Izingqungquthela zezifundazwe zizoba nomkhombandlela kweyokukhetha ubuholi bukazwelonke ngoDisemba. UMathabatha ukhethwa nje wayemangaze abaningi ngoJanuwari ememezela ukuthi iLimpopo yeseka uMnuz Cyril Ramaphosa ukuba abuyele ihlandla lesibili ahole i-ANC. Wayekhuluma emcimbini wokugubha iminyaka engu-108 kwasungulwa i-ANC. 