UMENGAMELI uMnuz Cyril Ramaphosa uzophekwa ngebhodwe elincane ikomiti elibhekele ukuziphatha ngobuqotho kwamalungu e-ANC. UMENGAMELI uMnuz Cyril Ramaphosa uzophekwa ngebhodwe elincane ikomiti elibhekele ukuziphatha ngobuqotho kwamalungu e-ANC. URamaphosa uzovela phambi kwaleli komiti eyochaza ngokuvulelwa kwakhe icala lapho esolwa ngokufihlela amaphoyisa isigameko sokugqekezwa kwepulazi lakhe eliseLimpopo. Emva kokuhlangana kwayo noRamaphosa, iKhomishini yezoBuqotho izokube isinquma ukuthi kufanele yini uRamaphosa ashenxe esikhundleni njengoba i-ANC inomgomo wokuthi bonke abaholi ababhekene namacala kufanele bashenxe ezikhundleni. URamaphosa uzivumele yena ukuyovela phambi kweKhomishini yezoBuqotho kulandela ukuthi kube nekhwelo lokuthi ashenxe esikhundleni ngesikhathi kuno mhlangano wekomiti elibheke ukusebenza kwansuku zonke kwi-ANC, iNational Working Committee. Ngokwemibiko, amanye amalungu e-ANC ahlabe ikhwelo lokuba uRamaphosa ashenxe esikhundleni kulo mhlangano obungoMsombuluko ebusuku. Kuthiwa labo abangahambisani noRamaphosa bamyalele ukuthi akathathe ikhefu njengoba kwenza owayenguNgqongqoshe wezeMpilo, uDKt Zweli Mkhize, owathatha ikhefu ngesikhathi esolwa ngenkohlakalo. Kuvela ukuthi labo abeseka uRamapho bawuphikisile lo mbono. Bathe isimo sikaRamaphosa asifani nesikaMkhize. Baveze ukuthi akukho okutheni okubambekayo ngezinsolo ezithweswa uRamaphosa ngaphandle kwezinsolo ezenziwe ngowayengumphathi wezinhloli, uMnuz Arthur Fraser, okunguye omvulele icala. Emva kwenkulumo mpikiswano, kube sekuvunyelwana ngokuthi uRamaphosa avele phambi kweKhomishini yezoBuqotho. Lokhu kuqinisekiswe okhulumela i-ANC, uMnuz Pule Mabe, oncome isinqumo sikaRamaphosa. “Siyakubonga ukuthi uRamaphosa uzicelele yena ukuyovela phambi kweKhomishini yezoBuqotho. Akukhona ukuthi iKhomishini yezoBuqotho iyona ethe ifuna ukumbona, uyena uRamaphosa othe ufuna ukuyochaza phambi kwayo. Siyakuncoma kakhulu lokho.” UMabe uthe okwamanje abakayikhulumi njengeye-ANC eyokuthi uRamaphosa ashenxe esikhundleni. “Njengoba isitatimende sikaFraser sakuveza ukuthi uvule icala, kubalulekile ukuthi sinikeze izinhlaka zokuphepha ithuba lokuthi ziphenye. URamaphosa uzibophezele ekutheni uzobambisana nanoma yiluphi uphenyo ngakho-ke sizolinda uphenyo. Angeke sithathe isinqumo uphenyo lungakaphothulwa.” URamaphosa uvulelwe icala elimayelana nesigameko sokugqekezwa epulazini lakhe. Kulesi sigameko sango-2020 izigilamkhuba zashaya zachitha nemali engamadola aseMelika. Kuthiwa icala alizange livulwe ukunalokho izigilamkhuba zazingelwa zaze zatholakala. Emva kokuthi sezitholakele zabe sezishaywa, zaphucwa le mali, ngaphambi kokuthi zifumbathiswa imali yokuzivala imilomo. 