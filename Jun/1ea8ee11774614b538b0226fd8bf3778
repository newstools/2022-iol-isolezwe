UKHULEKELA ukuthi kwenzeke isimangaliso, aluthole luphila usana lwakhe owesifazane waseSiyanda, ngaKwaMashu, kulandela ukuntshontshwa kwalo ngowesifazane amaziyo ngenyanga edlule. UNksz Ntombenhle Ntuli uthi kwakunguMeyi 20 ngesikhathi elahlekelwa wusana lwakhe lomfana, uKuhlekonke Siphosethu Ncwane, olwalunesonto elilodwa luzelwe. Uthi ngosuku alahleka ngalo uKuhlekonke, wayeyomenzela isitifiketi sokuzalwa esibhedlela iKing Dinuzulu. “Ngithe ngingaseKFC kuWest Street, ngahlangana noNksz Sli Mbanjwa esasifunda naye esikoleni, iNdengetho High, KwaNdengezi ngo-2004. Sabingelelana kwaba mnandi, sikhumbuzana nangezinsuku zakudala sisesesikoleni. Size sashintshisana nangezinombolo zocingo,” kusho uNksz Ntuli. Uthi wamethemba uNksz Mbanjwa, wamcela ukuthi ambambele usana lwakhe esangena endlini yangasese. “Ngathi uma ngiphuma endlini yangasese ngathola ukuthi usekhale amaphepha nomntanami,” kusho uNksz Ntuli. Uthi wambheka yonke indawo kodwa lutho ukumthola, nocingo ayemnike inombolo yalo lwalungasangeni. Uthi waphuthuma emaphoyiseni wayovula icala.Uthi uphinde wenza imizamo yokuthola usizo kubantu abasebenzisa izinkundla zokuxhumana, nokuyilapho ethole khona abantu abahlukene abazame ngakho konke okusemandleni ukumlekelela. “Phakathi kwabo kwaba khona owesifazane owathi wazi lapho edabuka khona, eNkandla. Wathembisa ukuthi angangithatha ayongibeka khona. Waze waveza nokuthi ukuntshontsha izingane ezincane wumkhuba wakhe,” kusho uNksz Ntuli. Uthi lolu lwazi uludlulisele emaphoyiseni abika kuwo udaba kodwa wathola impendulo ethi ayikho imoto yokuthi kuyiwe eNkandla. Uthi uphinde wathola omunye umkhondo ngomunye ovele wamgagula ngegama khona ezinkundleni zokuxhumana, echaza ukuthi yena umazela eMgungundlovu. “Yilapho avele wangena khona wangibheca ngelithi mina ngamnika usana ukuthi alukhulise, phecelezi i-adoption, nokuyilapho ngaphenduka khona umuntu omubi ngalolu daba. Wayekhuluma into engekho ngoba ngathi uma sengithi akaveze amaphepha ashoyo ukuthi ngamnika ingane ngalolo hlelo, wangabe esakwazi ukuwaveza,” kusho uNksz Ntuli. Uthi lona wesifazane wathembisa ukuthi kuhlanganwe emaphoyiseni, nokuyinto athi wayivumela phezulu kodwa akazange afike. “Zonke izinombolo ake wangithinta ngazo azisangeni uma ngizama ukuzishayela. Akwehli ngisho nobuthongo ngoba angazi ukuthi ingane yami iphephe kangakanani lapho ikhona,” kusho uNksz Ntuli. Uthi omunye okwazi ukubheka izinombolo zocingo, uthi kuvela ukuthi zisesifundazweni iNorthern Cape, nokuyinto emdida imqede ukuthi kanti kahle hle lona wesifazane ukuphi nosana lwakhe osekuphele amasonto amathathu lwalahleka. Okhulumela amaphoyisa KwaZulu-Natal, uConstable Thenjiswa Ngcobo, uthe icala lokuthumba labikwa esiteshini samaphoyisa eDurban Central. "Amaphoyisa alandela yonke inhlobo yomkhondo ayitholayo kodwa siyafuna ukusho ukuthi amaphoyisa angeke athembele kakhulu ezintweni ezibhalwa ezinkundleni zokuxhumana kodwa yonke imikhondo emayelana naleli cala ithola konke ukunakwa okufanele emaphoyiseni," kusho yena.