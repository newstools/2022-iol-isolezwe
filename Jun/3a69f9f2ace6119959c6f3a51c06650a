UBOSHIWE owesilisa waseBenoni, eGauteng, osolwa ngokubulala abantu ngoba efuna ukuhlomula ngemali yomshwalensi. Lo mlisa ubhekene namacala okukhwabanisa nokubulala ngemuva kokuba ethathe imishwalensi yempilo esebenzisa izinombolo zomazisi babagilwa. Kusolwa wabulala oyedwa efuna ukuhlomula imali yomshwalensi. Kuthiwa izinombolo zomazisi babagilwa wayezithola ngokubathembisa umsebenzi. Ngokombiko wamaphoyisa, ngo-Okthoba 2012 umsolwa wagebenga iHollard Insurance ngesikhathi ethatha imishwalensi emibili yempilo esebenzisa igama lomgilwa wakhe oyedwa. “Lo mshwalensi wawuzomkhokhela uR12 000 noR50 000 uma umgilwa efa.” NgoNovemba 2012 umsolwa wazama ukusoconga umgilwa ngokumdubula kodwa wangaphumelela. Kwavulwa icala lokuzama ukubulala esiteshini samaphoyisa eTwatwa. Kuthiwa umsolwa waqhubeka nokuvula eminye imishwalensi ngo-Ephreli 2013 esebenzisa imininingwane yowesimame ona-52. Kulokhu wayezohlomula ngo-R100 000, R200 000 noR21 000 uma lo wesimame edlula emhlabeni. Nakulokho inombolo yakhe kamazisi wayithola ngokumthembisa umsebenzi. Lo wesimame wahlaselwa ngendlela efanayo nomgilwa wokuqala, ngeshwa akazange asinde. “Icala lokubulala lavulwa emaphoyiseni asePutfontein, eBenoni, kanti uphenyo lwamaphoyisa lwawaholela kumsolwa.” Umsolwa waboshwa ngo-2016 wagqunywa esitokisini. Uvele phambi kwemantshi yaseBenoni ngeledlule lapho kuqinisekiswe khona ukuqulwa kwamacala akhe ngo-Okthoba. 