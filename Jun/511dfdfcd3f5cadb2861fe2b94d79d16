ASOLWA ngokungayibheki nhlobo imfuyo amadoda amathathu, izidumbu zawo ezitholwe ziboshwe izandla nezinyawo, zinamanxeba okudutshulwa ngoMgqibelo, eMaqeleni, Eshowe. Ngokuthola kweSolezwe, abalisa okukhona kubo ababili bomndeni owodwa, badutshulwe ngabo-10 ebusuku ngoLwesihlanu, okuyisikhathi amalungu omphakathi azwe ngaso kuqhuma isibhamu. Umthombo ocele ukuthi igama lawo lingadalulwa, uveze ukuthi ngesikhathi umphakathi ufika endaweni yesigameko ngakusasa ekuseni, okuqaphelekile wukuthi abafi bebebhangqe izingubo abebezigqokile ezinemibala engakhanyi. “Amabhulukwe namajakhethi, bebekubhangqe kane, kucaca ukuthi bebeyokwenza imikhuba yabo yokweba imfuyo endaweni,” kusho umthombo. Uveze ukuthi oyedwa wabo ngowakhona eMaqeleni, ngaphansi kobukhosi bakwaMpungose kodwa laba ababili akusibo abasendaweni.Uveze ukuthi lona owasendaweni ubeyisela lezinkomo elaziwayo. “Kangangokuthi abantu abaziyele endaweni yesigameko, bebesho ukuthi bazoke baphumule ukwebelwa imfuyo njengoba ebulewe,” kusho umthombo. Uveze nokuthi kukaningi lona wesilisa ebanjwa bukhoma eqhuba izinkomo zabantu. Ubabaze ithonya abenalo lokweba, njengoba eveze ukuthi bekuthi noma esebanjiwe, abe nesibindi sokuthi asho ukuthi uzophinde abuye ngakusasa eze lapho ebegcweleza khona. Ilungu lomndeni walaba ababili (abandawonye), kalithandanga ukukhuluma nephephandaba mayelana nalesi sigameko esishiye umphakathi ukhuluma. Ngaphambi kokuba livale ucingo lithe: “Ayikho into esizoyisho thina siwumndeni, ngokwenzekile. Okwenzekile, kwenzekile! Simatasa namalungiselelo omngcwabo. Angithandi ukukhuluma ngale nto.” Okhulumela amaphoyisa KwaZuluNatal, uConstable Thenjiswa Ngcobo uthe amaphoyisa aseShowe aphenya amacala amathathu okubulala. “Amaphoyisa abizelwe endaweni yesigameko ngoMgqibelo ekuseni ngesithuba zawo-7 lapho afike khona atshengiswa izidumbu ezintathu ebezinamangxeba okudutshulwa,” kusho uNgcobo. 