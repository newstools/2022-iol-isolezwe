UNGQONGQOSHE wamaPhoyisa uMnuz Bheki Cele, uthi izikhulu zamaphoyisa azimnikanga izimpendulo ezigculisayo ngokwenyuka kwezibalo zobugebengu. UCele ukhulume kanje ngesikhathi ethula izibalo zobugebengu lapho okuvele khona ukuthi zenyukile ngendlela eyethusayo. UCele uthe uzicelile izimpendulo kodwa kwatholoza isomi, okumenze wabona ukuthi kusafanele kusetshenzwe. “Umbuzo wami uthi konakelephi? Bengibuza zonke izikhulu nabakhuzi bamaphoyisa kuzo zonke izifundazwe ezingu-9. Ukukhuluma nje iqiniso angiyitholanga impendulo egculisayo. Kusukela ezifundazweni, ezifundeni naseziteshini konakele,’’ kukhala uCele. Usho kanjena nje kusanda kuqokwa uMkhuzi wamaPhoyisa kuzwelonke, uGeneral Fanie Masemola emva kokuphuma kukaGeneral Khehla Sitole. Kuvele ukuthi kwenyuke izinga lokubulawa kwabantu, ukuzama ukubulala nokudlwengula. I-IFP ikhiphe isitatimende ibeka umbono wayo mayelana nekholwa wukuthi kungaba yisisombululo enkingeni ekhona. Ithi izibalo ezethuliwe kufanele zithathwe njengokuhlambuluka kukaCele, ukuthi amaphoyisa ahlulekile. I-IFP ikhala ngokuthi izinkinga zidalwa wukuthi amandla okuphathwa kwamaphoyisa agodlwe kuzwelonke, izifundazwe nezifunda kazinawo amandla. “Kuyethusa ukuthi abantu abangu-6083 babulewe ezinyangeni ezintathu. Abesifazane abangu-898 babulewe. Izingane ezibulewe zingu-306, kwadlwengulwa abesifazane abangu-10 818 Abe-IFP bathi kufanele ahlakazwe amandla ehliselwe ezifundeni ukuze kuliwe kahle nobugebengu. I-IFP ithe uma kungekho izinyathelo ezithathwayo kuchaza ukuthi abantu bakuleli kufanele balindele emathonsi abanzi ngobugebengu. Inkinga yobugebengu ilokhu idla lubi kuleli. Abantu bakhala ngokuthi izigebengu ziyacanasa, kubukeka sengathi yikwampunzedlemini. Kukhalwa ngokuhlasela, kudlwengulwe, kubulawe abesifazane imihla namalanga. 