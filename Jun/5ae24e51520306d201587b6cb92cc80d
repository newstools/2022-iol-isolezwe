INZIMA impilo kumfana oneminyaka engu11 waseNkolokohlo, eMtubatuba, ohlaselwa yisifo esingaziwa sokuvuvukala kwesandla. Lo mfana ohlala noninakhulu kulandela ukudlula kukanina emhlabeni, usehlale nenkinga yalesi sandla iminyaka engalutholi usizo. Ngokusho kwelungu lomndeni, uNksz Nokulunga Nene, u-Amukelani Bayanda Nene (11) wazalwa nayo le nkinga kodwa ngaleso sikhathi kwakungabonakali ukuthi izodlondlobala. Utshele Isolezwe ukuthi ngaphambi kokushona kukanina, ubelokhu emyisa emtholampilo nasesibhedlela KwaHlabisa kodwa engalutholi usizo oluphelele. “Usale nogogo, naye osemdala, ongazange anake ngaleso sikhathi ukuthi alusukumele udaba lwakhe. Kuze kwaba yingo-2019 lapho etshelwe khona ngabantu ukuthi akaphinde asukume, ahambise ingane esibhedlela ngoba sikhula ngamandla isandla,” kusho uNksz Nene. Uthe usukumile uninakhulu womfana, waphinde waya esibhedlela KwaHlabisa, esimdlulisele eNkosi Albert Luthuli. “Uthe uma eseya eNkosi Albert wafike watshelwa ukuthi angeke akwazi ukusizakala umntwana ngoba imibhede igcwele, asikho isikhala sokuthi alaliswe. “Bamtshele ukuthi uzofshayelwa ucingo mhla kuvuleka isikhala, abuye. Kuze kube yinamhlanje usalinde lolo cingo lwakhona,” kusho uNksz Nene. Uthe iyinkinga indaba yalesi sandla ngoba asigcini nje ngokuvuvukala kuphela kodwa sibuhlungu. “Uma edlala kufanele aqaphele ukuthi akathinteki kabi ngoba uma ethinteke kabi uyathunukala, ezwe izinhlungu,” kusho yena. Uthe babuye basole nokuthi siyasinda uma esilengisile ngoba ujwayele ukuthi avele asithwale ekhanda. Uthe bayafisa asizakale ukuze impilo yakhe izobuyela esimeni, naye akwazi ukuthi afane nezinye izingane. Okhulumela uMnyango wezeMpilo KwaZulu-Natal, uMnuz Mdu Ncalane, uthe sebetholile ngodaba lomfana. “Sesihlele ukuthi ngeSonto alethwe esibhedlela, iNkosi Albert Luthuli, ukuze ngoMsombuluko ezobonwa ngodokotela, kuhlolwe ukuthi uzosizwa kanjani. Siyazwelana kakhulu nomndeni, sizozama ngakho konke okusemandleni ukuthi umfana athole usizo,” kusho uNcalane. 