UNDUNANKULU waKwaZulu-Natal uMnuz Sihle Zikalala uvulelane icala nowayengumsakazi woKhozi FM uNgizwe Mchunu ngemuva kwesigameko esenzeke emcimbini wengoma obusePeople’s Park, eMoses Mabhida Stadium. Laba bobabili bebethamele umcimbi Ingoma Kazwelonke. Isitatimende sehhovisi likaZikalala sithe uvulele uNgizwe icala lokushaya nokwehliswa isithunzi esiteshini saseDurban Central. “Sekunezikhawu labo uMnuz Mchunu ephimisa amagama alumelayo kundununkalu engachukuluzwanga,” kusho isitatimende. Sithe uNgizwe uye lapho bekuhleli khona undunankulu waqhubeka nokumedelela kwaze kwaphoqeleka ukuthi abaseceleni bangenelele. UNgizwe uthe ushaywe nguZikalala ngesibhakela esifubeni. “Sibingelelene kahle, wangibuza ukuthi ngamenzani ngathi lutho sisuke sincokola nje naye ehleka. Uqhubekile umcimbi. Ngingene etendeni ngashutha nabantu wangiqhweba ephethe ingilazi kungathi udakwe uphelile. Ngiguqe phambi kwakhe ngoba ngakhuliswa ngenhlonipho ukuthi umuntu omkhulu uyahlonishwa. Uthe ‘wangifunani wena’ ngathi mina ‘Khuzeni anginankinga nawe’,” kusho uNgizwe othe uZikalala ube esegadla. Amaphoyisa aKwaZulu-Natala abengakakuqinisekisi ukuvulwa kwamacala. 