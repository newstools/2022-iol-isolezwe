UTHOLAKALE ephila owesifazene okwabulawa isoka lakhe elalikade lisolwa umphakathi ngokuthi limbulele eZinqoleni ngesonto eledlule. UNksz Anele Mbambo (24) ongunina wengane kaMnuz Sthembiso Mehlwana (37), uthe ngoJuni 17 baxabana nomufi wabe esemshaya kabuhlungu ekhanda wamklinya. Uthe emva kwalokho waphaphama esendaweni ezungezwe izihlahla angayazi. “Ngiyasola ukuthi ngaquleka ngoba angikwazi kahle okwenzeka ngaphaphama ngizimoshele, okusho ukuthi ngenkathi engishiya wayezitshela ukuthi ungibulele. “Kwathi ngisamangele kwaqhamuka imoto eyayihamba abokufika, bangisiza bangithatha, kwathi uma befuna ukungiyisa ekhaya nganqaba ngoba ngangisaba ukuthi uzophinda angihlasele uma engibona. “Babe sebeyangithatha bayongihlalisa esitolo abadayisa kusona, angikwazanga ukubathinta ngibazise ekhaya ngoba iselula yami yasala kumufi,” kuchaza uNksz Mbambo. Uthe kwathi uma ezizwa ukuthi uyalulama ngoMgqibelo wabe esebuyela ekhaya, okuyilapho afike wezwa khona ngesigameko esenzeke kumufi. “Ngithukile futhi kubuhlungu ngoba unguyise wengane yami, kumanje ngiyazibuza ukuthi ngiyochaza ngithini uma ingane isikhula ingibuza ngoyise,” kuchaza yena. UMnuz Ronnie Khomo, ongusihlalo weCommunity Policing Forum (CPF), uthe wathola umbiko ovela kwilungu lomndeni limazisa ngokutholakala kukaNksz Mlambo. Ikhansela uMnuz Malusi Tsaulwayo, lithe asisihle isimo phakathi komphakathi nomndeni kamufi njengoba nawo uzwa ubuhlungu ngelungu lawo. Okhulumela amaphoyisa kwaZulu-Natal uConstable Thenjiswa Ngcobo, uthe idokodo lokulahleka komuntu elavulwa emaphoyiseni aseZinqoleni livaliwe ngemuva kokuthi obelahlekile ehlanganiswe nomndeni. 