UNGQONGQOSHE weMfundo ePhakeme uDkt Blade Nzimande, usexwayise abasebenzisa imali yeNational Students’ Financial Aid Scheme (NSFAS), ukwenza izinto ezingahlangene nokufunda ukuthi kukhona okusina kubajeqeza. UNzimande uthe uyazi ukuthi kukhona abaqhamuka emindenini ehlwempu abagcina sebesebenzisa le mali ukondla imindeni. Uxwayise ngokuthi le mali akuyona eyesondlo kodwa ngeyokusiza ezifundweni. “Le mali yoxhaso ngeyokwenza izinto ezibhekele ukufunda ezikhungweni zemfundo. Akumele yenze ezinye izinto ezingahlangene nemfundo Kukhona abantu engibaziyo, omunye uyisikhulu kuhulumeni unkosikazi wakhe ungumhlengikazi kodwa izingane zabo zithola lolu xhaso. Lokhu kwenzeka kanjani?” Ukusho lokhu echaza ngesibalo sezitshudeni ezixhaswe kulo nyaka yiNSFAS. Uthe kuyacaca ukuthi kukhona abaxhaphaza le mali wathi abanye bakokotele imininingwane yabo ukuze bayithole. “Le mali kukhona abayithola kungafanele. Sisebenzisana noSARS kanjalo neSASSA ukuze sihlolisise ulwazi olulethwa yizishudeni. Uma kutholakala ukuthi izitshudeni zikokotele imininingwane, kumele ziyibuyise le mali njengoba zizobe ziyithole kungafanele bese sivula namacala.” Uthe lesi sikhwama sizochitha uR47.3 billion ukuxhasa izitshudeni ezingu-691 432. Kulesi sibalo ezingu-462 983 abesifazane kuthi ezingu-227 072 kube abesilisa. “Zingu-240 790 izitshudeni ezintsha ezihola isibonelelo sakwaSASSA. Sithole ukuthi izitshudeni ezingu-2 481 zibhalise ezikhungweni ezehlukene.” Uthe iyinkinga eyalezi zitshudeni ezibhalise ezikhungweni eziningi wathi bazinxuse ukuthi zishiye kwezingafundi kuzona. “Enye yezinkinga eyezitshudeni ezenza imikhakha esizoqedwa. Sinxusa izitshudeni ukuthi zilandele imigomo.” Ubalule nokuthi kulo nyaka bathole izimangalo kwizitshudeni ezingu-40 000 zalabo abangalutholanga uxhaso kwiNSFAS. “Lesi sikhwama sibuyekeze izimangalo ezingu-28 000 baphendulwa. Ezingu-12 000 azibuyekezwanga ngoba ibingekho imiqingo efanele.” Uthe ngoMeyi 30 kulo nyaka sebekhokhe uR7.2 billion emanyuvesi ukuze ubhekane nezidingo zezincwadi, indawo yokuhlala, imali yokugibela nezinye izidingo zezitshudeni ezingu-498 942. Emakolishi kukhokhwe uR2.8 billion wokukhokhela izinsiza ezifanayo zezitshudeni ezingu-200 000. 