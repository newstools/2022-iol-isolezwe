UBUYA ngegiya elicokeme umcimbi wombukiso wosomabhizinisi, iDurban Business Fair ozoba senxanxatheleni yezitolo KwaMnyandu, eMlaza. Kulindeleke ukuthi kutonyulwe  kuwo umuntu ozothola ithuba lokuwina imoto. Umncintiswano wephephandaba Isolezwe, uzobe uyingxenye yohlelo oluzobe luqhutshwa emcimbini oba minyaka yonke wokuhlonyuliswa  kosomabhizinisi ngamakhono. UNksz Phumi Mkhize, wezokuKhangisa kwiSolezwe, uthe abantu abazimisele ngokungenela umncintiswano kumele bavakashele itafula laleli phephandaba emcimbini ukuze bathole yonke imininingwane abayidingayo. "Umuntu ozodla umhlanganiso uzotonyulwa emzuliswaneni wokugcina, okuyokhethwa kuwo ozobe ezitholele ithuba lokuhlabana ngethuba lokuziwinela lo mklomelo," kubeka uNksz Mkhize. Umcimbi uzodonsa izinsuku ezintathu kusukela ngomhla ka- 24 kuya ku-26 Juni. Kulindeleke osomabhizinisi ababalelwa ku-100 abazobe bekhombisa ngemikhiqizo yabo. Okhulumela uMasipala weTheku, uMnuz Msawakhe Mayisela, uthe : "Akuzogcina ngokuthi bakhangise ngemisebenzi yabo kuphela osomabhizinisi njengoba kuzophinde kube nesigcawu sokudingidwa kwenkulumo yamathuba omsebenzi kubantu abasha abasemkhakheni wethelevishini nowezamafilumu. Abapheki abasafufusa nabo bazothola ithuba lokucobelela ngolwazi lomkhakha abakuwo," eshaya ngamafuphi. Izingxoxo zizobe ziholwa nguHapiness Mpase, ongumdidiyeli wemidlalo ekhonjiswa kwiMzansi Magic, uPumza Ralo ongumqondisi wemidlalo engaconsi phansi okubalwa kuyo i- Ehostela  neMbewu. Phakathi kwabalingisi abazobe beyingxenye yomcimbi kubalwa uSandile Dlamini odlala indawo kaMfundisi Bhengu kwiMbewu, uZuluboy olingisa indawo kaMxolisi Majozi kwiDurban Gen noNoxolo Mathula odlala ekaLily kuZalo. Ukwazi kabanzi ngezigcawu zamabhizinisi nokubekisa isikhala ungathumela iWhatsApp ku-079 136 6909 noma uthumele i-email ku: admin@lomes.co.za noma ushayele ucingo ku-031 266 9938. Sekusele izinsuku ezimbalwa sihlangane kwinxanxathela yezitolo kwaMnyandu kulo mbukiso omuhle kangaka. Woza nawe uzothala ulwazi ungenele nomncintiswano wethu wemoto. @eThekwiniM pic.twitter.com/CsqI7SKYke