USEWAFAKILE amaphepha eNkantolo eNkulu ePitoli, uMntwana uMbonisi omangalela uMengameli Cyril Ramaphosa ngokugunyaza iSilo uMisuzulu, ukuba sithathe isihlalo sobukhosi sikaZwelithini kaBhekuzulu. Isolezwe ngeSonto lithole ukuthi ummeli kaMntwana uMbonisi usewafakile amaphepha ecela inkantolo ukuthi iguqule isinqumo sikaRamaphosa amsola ngokugeja ekugunyazeni iSilo ngaso. UMntwana uMbonisi wendlu yaseKhwezi, ungumfowabo weSilo uZwelithini kaBhekuzulu kanti ungomunye wabanombono ohlukile ngokufanele abe yiSilo. URamaphosa ngoMashi nonyaka, umemezele ukuthi iSilo uMisuzulu kaZwelithini yisona esifanelwe yisihlalo sobukhosi. Lokhu kwenzeke emuva kombango oshubile wesihlalo namafa eSilo owaze waphelela ezinkantolo. Ummeli kaMntwana uMbonisi, uMnuz Eric Mabuza, uqinisekisile ukuthi amaphepha asefakiwe enkantolo ngenhloso yokuphikisa isinqumo sikaRamaphosa sokugunyaza iSilo. Uthe sebelinde inkantolo ibanike usuku. Ukufakwa kwamaphepha kusho ukuthi kufanele iHhovisi likaMengameli laziswe ukuthi selimangalelwe, bese liyaphendula ngabameli. IHhovisi likaMengameli lithunyelelwe umyalezo ngalolu daba kodwa ayikaze ibuye impendulo ukuthi seliwatholile yini amaphepha? UMabuza uthe bamatasa babhala amanye amaphepha abazowafaka eNkantolo okuDluliswa kuyo amaCala, eBloemfontein, lapho bekhala khona ngesinqumo seNkantolo eNkulu yaseMgungundlovu. Umbango wesihlalo seSilo uZwelithini uqale emuva kokubuza kwaso ngoMashi wonyaka odlule, emuva kokudunguzela, salandelwa eduze nguNdlunkulu uMantfombi MaDlamini-Zulu. Kwenzeka konke lokhu nje, iNdlunkulu kaZulu imatasa ilungiselela ukugcotshwa kweSilo esibusayo kanti bekufanele kube ngenyanga ephelile uMeyi, kodwa kwahlehla ngenxa yokuhlasela kwezikhukhula ezishiye kukhalwa. Uhulumeni waKwaZulu-Natal, usanda kumemezela isamba cishe sikaR60 million sasendlunkulu esizobhekelela imisebenzi yakhona. 