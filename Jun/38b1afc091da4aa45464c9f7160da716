UHLALELE ovalweni umndeni wasoShikishini, eMuden oshonelwe yingane eneminyaka eyisishiyagalolunye. Basola uyise wengane ngokufa kwayo ngoba ubengafuni ukwaliwa ngunina wayo. Kuthiwa uyise kamufi osagcwele amathafa, ubesanda kuxabana noNksz Sizani Dlamini ongunina wengane yakhe, uNokulunga Khoza. Uyise kaNokulunga usolwa ngokugwaza indodakazi yakhe entanyeni emva kwengxabano phakathi kwakhe nonina wengane. Ngokuthola kweSolezwe ngeSonto umsolwa ufike esikoleni okufunda kuso izingane zakhe ezimbili zamantombazane, wazenza umuntu obezohlangabeza amadodakazi akhe. Kuthiwa ulanda izingane nje wubesanda kunikwa ngamaphoyisa incwadi yasenkantolo ebimvimba ukuba angasondeli kuNksz Dlamini, okuthiwa naye usinde emgwaza ngommese. Ngosuku lwesigameko kuthiwa umsolwa ulande amadodakazi akhe ngesikhathi ephuma esikoleni. Esebona ukuthi baseduze kwasekhaya, wakhipha ummese okuthiwa ugwaze ngawo indodakazi yakhe encane. Uyisemkhulu kamufi, uMnuz Mletheni Dlamini, uthe banovalo njengoba engaboshiwe umsolwa. "Uma amaphoyisa eyeke lo mfana ngesikhathi eyomnika incwadi engakambulali umzukulu, singobani-ke thina ngoba lo muntu angabuya azosibulala sonke. Ngidabuke kakhulu ngokubulawa kwakhe ngonya olungaka. Siyafisa ukuthi amaphoyisa asize athole umbulali ngokushesha," kukhala uMnuz Dlamini. Eqhuba, uthe unina kamufi ubesazama ukupholisa amanxeba okugwazwa, njengoba umsolwa esevele wafaka usawoti silondeni ngokubulala ingane yakhe. "Akekho onolwazi olugcwele ukuthi yini le engaka ebibangwa. Ngiyasola ukuthi unina kamzukulu ubengasamthandi lo mfana ngenxa yokuthi ubemhlukumeza," kuqhuba uDlamini. Ephetha uthe isigameko sokubulawa komzukulu wakhe sishiye umphakathi nezingane belimele emqondweni ngenxa yesihluku esenzeke zibuka. Okhulumela amaphoyisa KwaZulu-Natal, uLt Col Nqobile Gwala, usiqinisekisile isigameko sokubulawa kwengane. "Amaphoyisa esiteshi saseMuden aphenya icala lolubulala. Akukaboshwa muntu," kusho uLt Col Gwala. Khonamanjalo indoda yaseRatanda, eGauteng yethweswe amacala okubulala emuva kwezinsolo zokushona kwezingane zayo okuthiwa izithelele ushevu esiphuzweni.  Lesi sigameko sifuze leso okushone khona izingane ezimbili emuva kokudla ushevu obuxutshwe nokudla kwamagundane eMidrand. Kwenzeka lezi zigameko nje namuhla kuvalwa umkhankaso iChild Protection Week eqale ngoMeyi 29.