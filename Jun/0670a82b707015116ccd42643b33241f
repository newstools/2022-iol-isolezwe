KUPHAZAMISEKE inkonzo kwantaza amabhantshi nokhololo bacoshwa phansi, abefundisi bebandla laseZayoni eNgwavuma bengqimuzana ngesibhakela, bebanga ivolontiya lesifazane. UMfu Zamokuhle Mchunu, kuthiwa utholane phezulu ngequpha noMfu Mthembeni Mthembu bebanga ivolontiya lebandla, uNksz Thenjiwe Makhathini (24). Kwenzeka lokhu nje kuthiwa amakhosikazi abefundisi nawo abekhona enkonzweni. Umthombo olwazi ukusuka nokuhlala udaba futhi okhonza ngaphakathi ebandleni, uthi namanje abakayikholwa into abayibonile ngamehlo abo. Indaba kuvela ukuthi isuswe wukuthi uMfu Mthembu ubonakale encikene noNksz Makhathini, kubonakala ukuthi lukhulu abalubhungayo khona enkonzweni. Bebekhuluma ngaphambi kokuba kuqale inkonzo yangeSonto. Kuthiwa bese bekhulume isikhathi eside ngesikhathi kubonakala uMfu Mchunu esondela ngeshodi kubona, wafika wangabuza lutho wamuhluza ngesibhakela uMfu Mthembu walala amankeyane. Kuthiwa uthe evuka lapho wangabuza naye waphindisela ngesibhakela kuzakwabo, zaqhuthana. “Sithuke koma amathe njengoba bebeshayana  bekhuluma, bebuzana ukuthi kanti ngokabani uThenjiwe. Namanje sisadidekile ukuthi sebengaze bashayane pho,’’kubalisa umthombo. Amakhosikazi abefundisi kuthiwa aphume abaleka ehayiza, ebabaza nokuhlambalazeka ebandleni. Omunye walaba befundisi, uMfu Mchunu, uvumile ukuthi bashayene noMfu Mthembu kubuka ibandla. Kuthe uma intatheli imbuza ukuthi bebebangani, wathi akathandi ukuchaza okuningi. Uthe kodwa angakusho nje wukuthi into ebebeyibanga yinkulu kakhulu futhi ingadala ukuthi kuphenduke umhlaba. Intatheli imbuzile ukuthi ngempela uThenjiwe angadala ukuthi kuphenduke umhlaba? Waphendula ngokuthi kuya ngokuthi unamandla angakanani okuwuphendula. “Ngiyacela futhi ungaphinde ungishayele ucingo. Angithandi ukukhuluma nawe ngoba uyachwensa unjalo nje,’’kusho umfundisi. UMfu Mthembu yena uthe uthole inqwaba yezibhakela ebezivela kuMfu Mchunu ngoba nakhu enesikhwele. Uthe yena nevolontiya bangabangani abadala, akukho okunye okudlula lokho. Kuthe uma ebuzwa ukuthi yini edala ukuthi basondelane noThenjiwe waphendula wathi: “Yini.... ufuna kube nguwena yini osondelana naye? Usho phela sikukhulumele,’’kubhuqa umfundisi. Unobhala webandla, uMnuz Saziso Ngcobo, ucele intatheli ukuthi ingalubhali udaba. Wathi kungaxoxwa, uma kukhona ibandla elingakwenza ukuvimba ihlazo ukuba kungabhalwa ngalo emaphepheni. Isolezwe ngoMgqibelo libuze uNksz Makhathini ukuthi kwenzekeni ngeSonto, wavele waphendula ngamafuphi wathi: “Kwenzeke lokhu abakutshele khona. Bhala khona,’’usho kanje. Imizamo yokuthola amakhosikazi abefundisi igcine iphunzile. 