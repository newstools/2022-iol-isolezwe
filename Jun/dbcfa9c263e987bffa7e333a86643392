ISILOMO somlingisi woZalo esidlala indawo kaSibonelo Mhlongo, uWiseman Mncube, sihlabe ikhefu lezinyanga ezimbili kulo mdlalo ngenxa yokuxinwa wumsebenzi wokuqopha emdlalweni obhekwe ngamehlo abomvu, iShaka Ilembe. Isolezwe ngeSonto lihabule ukuthi uMncube uzodlala indawo yeNkosi uZwide kulo mdlalo ozoveza umlando weSilo uShaka kaSenzangakhona. Umdlalo ngomlando kaShaka usematheni, uqoshwa ngabeThe Bomb Productions eGauteng naKwaZulu-Natal kanti uzoqala ukubonakala ngonyaka ozayo. Lo mdlalo ugabe ngezilomo zabalingisi phakathi kwabo okukhona noNomzamo Mbatha odlala indawo kaNandi, unina kaShaka. UMncube kuZalo udlala indawo yendodana kaNkunzebomvu Mhlongo kanti njengamanje uvela esiqeshini lapho kwembulwa kwembeswa kuyena kulandela ukudutshulwa yizitha zikayise. Ethintwa ngalezi zindaba uWiseman, uthe abantu banovalo lokuthi uyaphuma kuZalo kanti cha, bekwenziwa indlela yokuthi anyamalale akwazi ukuyoqopha. Uthe usevele umile ukuqopha naboZalo ngenxa yomsebenzi. “Ngizongabonakali cishe izinyanga ezimbili bese ngiyabuya. Manje abantu bathi ngiyaphuma bakhathazekile, bathi angingayenzi leyo nto. Phansi amaphaphu, ngikhona ngiyabuya. Indawo yami kuZalo iyangijabulisa kakhulu ngoba iyaguquguquka, ngaqala ngaba wudokotela, ngashiya ngenza ubugebengu, konke lokhu kumnandi ngoba ngithanda into enjalo engaqondakali,’’ kusho uWiseman. Uthe ukudlala emdlalweni oxoxa ngempilo kaShaka kuyingqophamlando kuyena ngoba ukhule ezwa ngalo iqhawe elabumba isizwe saMaZulu. 