LIGAYA ngomunye umhlathi icala lokubulawa kukanozinto we-Orlando Pirates neBafana Bafana, uSenzo Meyiwa kuvela ukuthi abasolwa bathunyelwa enkantolo bengazi ukuthi baboshelweni. U-Advocate Malesela Teffo ommele abasolwa abane ecaleni uveza okushaqisayo ngokuboshwa kwamakilayenti akhe. UTeffo unxusa inkantolo ukuthi imise ukuqhubeka nofakazi, uSergeant Thabo Mosia, ngoba ukuphathwa kwecala akwenzekanga ngendlela. Uthi abantu abamele basanda kumvezela ukuthi bavela enkantolo yaseBoksburg ngomhla ka 26 Okthoba 2020 ngale kokwaziswanga ukuthi baboshweleni. Uthi lokhu kwenzeka ngaphambi komhlangano owaba phakathi kukaNgqongqoshe wamaPhoyisa, uMnuz Bheki Cele,  noGneral Khehla Sitole obengukhomishana wamaphoyisa ngaleso sikhathi. Kulowo mhlangano yilapho okwavela khona ukuthi kukhona inqubekela phambili ngecala njengoba sebebanjiwe abasolwa ngokubulala uSenzo Meyiwa. UTeffo uthi ngesikhathi izwe lonke libona kumabonakude abasolwa bengafuni ukungena ebhokisini enkantolo yingoba babengafundelwanga amalungelo abo, futhi bengatshelwanga ukuthi bazokwenzani enkantolo noma baboshweleni. Uthi amalungelo abantu abamele aphulwa ngaleso sikhathi. #SenzoMeyiwatrial continues this morning.1st: State adv Baloyi tells the court that the CD of pictures requested by Adv Mshololo yesterday is now in court.#SenzoMeyiwa pic.twitter.com/TDfOozu1uk