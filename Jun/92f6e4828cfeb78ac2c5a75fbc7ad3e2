 BAZONSWINYEKA abantu baseNingizimu Afrika njengoba igilosa yomndeni isiwuR4 609.89 isuka kuR4 542.93 ngo-Ephreli. Lokhu kuvezwe wucwaningo lwenhlangano ebhekelele abampofu ezinze eMgungundlovu. Ucwaningo lwePietermaritzburg Economic Justice and Dignity Group (Pmbejd) luveza ukuthi igilosa isazoqhubeka nokunyuka ngenxa yodlame oluqhubeka phakathi kwe-Ukraine neRussia, izikhukhula ezishaya ziphindelela KwaZulu-Natal nakwezinye izifundazwe kanjalo nophethroli olokhu unyuke njalo. UMnuz Mervyn Abrahams obhekelele izinhlelo zePmbejd, ecwaninga ngentengo yokudla nesimo senhlalo, uthe impilo isazoba nzima kubantu bakuleli ngoba akunyuki nje ukudla okumbalwa kodwa kunyuka ukudla okubalulekile, okudliwa nsuku zonke yimindeni. Uthe kuwu-28 ukudla okunyukile kokuwu-44 abakucwaninga nyanga zonke. Kukhona kubalwa amafutha, amazambane, u-anyanisi, izibindi zenkukhu, inyama yangaphakathi, ukherothi, isipinashi, impuphu, ufulawa, inyama yenkukhu, amaqhuzu ayizinongo, ivosi, utamatisi, iklabishi nesinkwa esimhlophe. “Abantu basazonswinyeka ngoba impilo isazobiza. Umnotho womhlaba awukasimami ngenxa yeCovid-19, impi eqhubekayo phakathi kweRussia ne-Ukraine okungaziwa ukuthi izophela nini, izikhukhula nezinye izinhlekelele zemvelo ezilokhu zigadlile kanti nemalimboleko isanda kunyuka. Sithole ukuthi abantu kabasenayo imali yegilosa ngenxa yokubiza kwempilo,” kusho u-Abrahams. Uthe njengoba igilosa ibiza ngaphezu kukaR4000, okubi wukuthi amaholo abasebenzi abasenenhlanhla yokusebenza kawakhuphukile, njengoba neNational Minimum Wage isewuR3 895.92. “Abasebenzi basebenzisa imali yokugibela ebalelwa kuR1 344 uma beya emsebenzini, ugesi ubadla uR731.50, bese kuthi igilosa yomndeni onamalungu amane ibe wuR3 150.03. Lezi zindleko zenza uR5 225.53. Kuyacaca ukuthi ayisali imali eyanele yokudla ngoba kuye kuthathwe imali esuke isele emuva kokufeza zonke ezinye izidingo,” kuchaza u-Abrahams. Uthe imindeni eminingi kayinawo amalungu amane njengoba abantu baseNingizimu Afrika benemindeni emikhulu. Ucele uhulumeni ukuthi alungise ingqalasizinda ikakhulukazi eyezitimela ngoba njengoba uphethroli ulokhu unyuka, kuba ngcono uma abasebenzi begibela izitimela kanjalo nempahla ithuthwa ngamaguzu esikhundleni samaloli. Ukhale ngesibonelelo sezingane esiwuR480, athi ukuze ingane idle ukudla okunomsoco kufanele okungenani abazali basebenzise uR803.46. Ugqugquzele uhulumeni ukuthi angene agxile esikhwameni sakhe athole imali azonyusa ngayo isibonelelo sezingane ngoba azikutholi ukudla okunomsoco okuzozilonda inyanga yonke.