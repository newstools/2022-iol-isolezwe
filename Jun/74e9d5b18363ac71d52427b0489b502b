KUYAQHUBEKA ukuqulwa kwecala lokubulawa kukanozinti we-Orlando Pirates neBafana Bafana,  uSenzo Meyiwa. Ummeli wabasolwa abane, u-Advocate Malesela Teffo uqhubeke lapho egcine khona izolo ngokupheka ngemibuzo uSergeant Thabo Mosia. UTeffo ubuze ufakazi ukuthi umbiko awuthola ngoMajor General Johan  Ndlovu ngokwenzeka endaweni yesigameko wakukholwa konke yini ayekusho ngaphandle kokubuza abantu ababekhona endlini. UMosia uthi wakukholwa okwashiwo nguNdlovu ngoba wayengenaso isizathu sokukusola, yize uNdlovu engakubonanga okwenzeka kuMeyiwa. Ummeli uthe ukukhuluma kukafakazi kumenza angabi ngothembekile ngoba akawenzanga umsebenzi ogculisayo. Esegoqa imibuzo ayibhekise kufakazi, uTeffo uveze ulwazi olushaqisayo aluthole kufakazi ozibonele ngawakhe kubulawa uMeyiwa. “Kunofakazi owazibonela ngawakhe ozoveza ukuthi uSenzo Meyiwa wabulawa ngokudutshulwa nguNonhlanhla Kelly Khumalo ngephutha. Uthini ngalokho?” UMosia uphendule ngokuthi akakwazi lokho. “Lo fakazi uzoqhubeka aveze ukuthi isibhamu adubula ngaso uSenzo wasithatha kuLongwe Twala naye owayekhona endlini. Ungaphawula?” Nalapho uMosia uthe akakwazi ukuphendula ngalokho ngoba akakwazi. Ummeli uqhubeke wathi uyazi yini ukuthi kwaba nomhlangano phakathi kwezikhulu zamaphoyisa nabantu ababekhona endlini. Ufakazi uthe akakhumbuli, kodwa ummeli uma esembuza ukuthi uBrigadier Ndlovu osanda kushona wamtshela ngomhlangano owaba khona phakathi komndeni namaphoyisa. Nakhona ufakazi uthe akasakhumbuli. Eqhubeka ummeli uthe ufakazi azombiza uzoveza futhi ukuthi lowo mhlangano obuphakathi komndeni namaphoyisa wawumayelana nokuthi buzofihlwa kanjani ubufakazi bokubulawa kukaSenzo. Uthi lokhu kwenziwa ngendlela yokuthi ayolahlwa esibhedlela saseBotshelong. UMosia uthi akakwazi nalokho, ngaleyo ndlela akakwazi ukuphawula kukhona.