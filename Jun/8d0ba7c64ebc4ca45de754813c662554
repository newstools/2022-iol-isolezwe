U-ADVOCATE Malesela Teffo, omele abasolwa abane kwabahlanu kwelokubulawa kowayengumqeqeshi weBafana Bafana ne-Orlando Pirates, ubempheke ngebhodwe elincane ufakazi wokuqala, uSergeant Thabo Mosia izolo. UMosia, onguchwepheshe wezobunhloli emaphoyiseni, wafika endaweni yesigameko sekuphele amahora ayisihlanu isigameko senzekile. Emibuzweni eminingi abeyibuzwa wuTeffo, uMosia ubevele aphendule ngokuthi akanakuphawula. Ebuzwa uTeffo ngohlobo lwesibhamu olwasetshenziswa ngesikhathi kudutshulwa ukuthi ngabe sasiyi-revolver noma i9mm parabellum, uMosia uthe: “Anginakuphawula ngalokho.” UTeffo uqhubeke wamhloma umbuzo uMosia ukuthi ngokwesitatimende sakhe asenza, wayesigagulile isibhamu esasetshenziswa, uMosia uphendule ngokuthi: “Ngangisho nje ukucabanga kwami, ukuthi kungenzeka ukuthi isiphi isibhamu esisetshenzisiwe ngoba lapho kwakudutshulwe khona amagobolondo ezinhlamvu ayengasekho.” UTeffo uqhube wathi kuphinde kube khona isitatimende esenziwa umphenyi owayehola ithimba labaphenyi (Colonel Bongani Gininda) esithi ngokwakhe ukubuka, ngokolwazi aluthole kofakazi, isibhamu esasetshenziswa kwakuyi-revolver. UMosia uphinde waphendula ngokuthi akukho angakusho ngalokho. Ngezikhathi zasekuseni, uMosia usolwe ngokuqamba amanga ngokwenzeka kwezigameko ngosuku olwabulawa ngalo uMeyiwa phambi kwenkantolo ngesikhathi engacacisi kahle ukuthi iphoyisa elambizela endaweni yesigameko, lamnika yini ikheli eliqondile lalapho kwenzeke khona isigameko noma, wasebenzisa isipiliyoni sakhe ukuthi ayofuna ikheli esiteshini samaphoyisa sendawo. Icala liyaqhubeka namuhla. 