 ZISINDE kukubi izivakashi ebezitetemuka eHluhluwe Imfolozi Park ngoLwesithathu ngesikhathi indlovu ibeka umboko wayo emotweni yazo. Kuthiwa lezi zivakashi ezijwayele ukuhambela esiqiwini, zitshele abeZemvelo KZN Wildlife ukuthi bezizihambela esiqiwini emini ngesikhathi zibona indlovu yesilisa iwela umgwaqo. AbeZemvelo bathi zibe sezima eceleni ukuze indlovu idlule kahle kanti izobeka umboko wayo emotweni yezivakashi. Kuthiwa zithukile zabe sezidumisa imoto, okuyinto ebonakala icasule indlovu njengoba ivele yahlaba ngezinyo layo iwindi elingakumshayeli yaphakamisa imoto yayiphosa eceleni komgwaqo. Kuthiwa ibe isiphusha imoto ngemuva, kwathi izivakashi zisathukile kwafika iphoyisa lezilwane zasendle, uMnuz Velenkosini Musawenkosi Ntombela eliqhumise isibhamu emoyeni, indlovu yabaleka. AbeZemvelo bathi izivakashi ebezithukile ziyalelwe ukuba zingene emotweni yabezeMvelo. Bathi bezingalimele, bezithuswe yisimo esenzekile. Zisiziwe ukuba zithathe impahla yazo emotweni, zalekelelwa ukwenza ezinye izinhlelo zokufinyelela ekhaya. Kube sekufika iloli elithatha izimoto ezifile elilayishe imoto yezivakashi.Isikhulu esiphezulu esisabambile kwezeMvelo KZN Wildlife, uMnuz Ntsikelelo Dlulane, sibonge ukuthi izivakashi azilimalanga.“Sibonga ukuthi akekho oshonile noma olimele. “Sibonga uMnuz Ntombela owehlise umoya wakwazi ukulawula isimo. Asazi ukuthi bekungenzekani ukube utatazelile wadubula indlovu,” kusho uDlulane. 