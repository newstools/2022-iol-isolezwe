LASIKAZA ukuthatha izifundo zepolitiki labuye lashintsha langena kwezomculo iciko le-pop funk uMidnight Uzo, elizalwa wusopolitiki uBathabile Dlamini. UMidnight Uzo, igama lakhe langempela nguSikhumbuzo Mazibuko, uthi kumanje unesingili ethi One Night ephumile etholakala ezinkundleni zomculo zezobuchwepheshe. Ube nengxoxo neSolezwe ngeSonto  lapho adalule khona ukuthi usekulungele ukuqala uhambo lwakhe kwezomculo ngoba yiwona awuthandayo futhi afisa ukuziphlisa ngawo. UBathabile Dlamini, ongunina walo iciko, uke waba wungqongqoshe wezokuThuthukiswa koMphakathi, ubengumengameli we-ANCWL esanda kuhlakazwa. UMidnight Uzo uthi wamangala ethola ukuthi unina uBathabile uyameseka ekutheni afunde umculo futhi aphile ngawo. “Ngase ngiyobhalisa izifundo zepolitiki, ngashintsha ngomzuzu wokugcina ngathatha izifundo zomculo. Ngajabula ngendlela umama angeseka ngayo ngesikhathi ngikhuluma indaba yomculo. Ngaqala ukucula ekhwayeni yebandla ngisemncane ngakhula nalo uthando lomculo,’’ kusho uMidnight Uzo oneBachelor: Music okumanje wenza iHonours kuwona umkhakha. Ungumuntu obonakalayo ukuthi nakuba eyiciko kodwa imfundo uyakholelwa kuyona. Uma ekhuluma uzwakala engumntu okhaliphile. UMidnight Uzo uthi uyazama ngayo yonke indlela ukuphila impilo yakhe ngaphandle kokuhamba esebenzisa igama likanina. Uthe kodwa kukhona izikhathi lapho ake abone ukuthi abanye bambuka ngaleyo ndlela, bamphathe ngendlela engenabo ubulungiswa. “Ngisizwa wukuthi ngingumuntu onesibindi okwazi ukuzimela. Ngiwumuntu oyisishoshovu samalungeo abantu. Ngiyabalwela nabe-LGBTQI ngoba banalungelo nabo. Ngiyafisa abantu bangemukele bazitike ngomculo wami,’’ kuchaza uMidnight Uzo. 