  LISINDE ngokulambisa lidudulwa ngenganono ikhansela le-DA kuMasipala wesifunda iZululand, uMnuz Swelakhe Shelembe izolo ebusuku. Umholi we-DA KwaZulu-Natal uMnuz Francois Rodgers uthi uShelembe uhlaselwe abantu abangaziwa ngesikhathi ese-Vryheid izolo ebusuku ehamba nomqaphi amunikwe wumasipala. Kuthiwa umuntu ongaziwa uvulele ngenhlamvu ebhekise emotweni yakhe izikhawu ezinhlanu. “UShelembe nomqaphi wakhe basindile, kwenzeka lokhu nje ubekade ewusihlalo womhlangano kamasipala lapho bekudungidwa khona umbiko okhomba amabatha ezikhulwini kanti umbiko ubuzoyiswa phambi komkhandlu maduze. Sinxusa amaphoyisa enze konke okusemandleni ukuthola abahlaseli nalabo ababaqashile noma ngabe wobani,’’ kusho uRogders. Ukhale kakhulu ngesihlava sokubulawa kosoplitiki wathi yinto okufanele isukunyelwe ngokushesha. Kwenzeka lokhu nje kusanda kuthelwa othulini ikhansela le-EFF eMkhanyakude.