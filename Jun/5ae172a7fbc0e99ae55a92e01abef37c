SEKUVALWE thaqa ukuphawula kwabantu ekhasini likaFacebook kaNdunankulu waKwaZulu-Natal uMnuz Sihle Zikalala. Ukuvalwa kwabantu kuleli khasi elifaka imisebenzi kaZikalala noma kungahambisani nancazelo kodwa kuvele kwacaca ukuthi kudalwe abantu ebebelokhu begcwaneka. Kuleli khasi bese kuphawulwa ngesigameko okuthiwa senzeke eMoses Mabhida ngempelasonto phakathi kukaZikalala noNgziwe Mchunu  asebevulelene amacala. Iningi labantu lilokhu liwuhlome njalo umbuzo othi wenzeni uNgizwe, lenzeni iChunu nokuwumbuzo ovamise ukusetshenziswa uma abantu bezwelana nothile ngesigameko esithile. Babodwa abalokhu bemsole njalo uZikalala ngokuba nesandla esilula nokuyinto ababeyibabaza nangesikhathi somtapo ebonakala kwithelevishini ebhonya ibhungu elalisolwa ngokuzotapa. "Wazi ukushaya abantu nje wena kumele uphume esihlalweni," kusho uSibiya Zweey. " Uyibhoklolo umthetho wakho," kusho uNjabulo Msibi. "Hhawu Sihle umthetho wakho isandla silula nje," kusho uSlindo Jojo kaSophela. "Walwa neChunu baba uZikalala? Phela ngonyaka odlule washaya umuntu sathula siyizwe, ziyakhala," kusho uHloniphile Smah Cebisa. "Wenzeni uNgizwe?," kubuza uMkhonzeni Gumede. "Umshayeleni uNgziwe wena baba?,"kubuza uVictor Zamokwakhe Mzukwase. "Manje ulishayeleni iChunu?," kubuza uNontobeko Ntobeh Madlala.