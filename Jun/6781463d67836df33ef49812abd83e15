UNDUNANKULU kaZulu, iNkosi Mangosuthu Buthelezi, umemezele ukuthi iNdlunkulu kaZulu izokwenza ihlambo leSilo esakhothama, uZwelithini kaBhekuzulu, elizobe lisingethwe yiSilo esisesihlalweni, uMisuzulu kaZwelithini. UShenge ukhiphe isitatimende ememezela ukuthi umsebenzi uzothatha izinsuku ezimbili, uJuni 25 no-26. Uthe uyalelwe yiSilo ukuba amemezele ngalo msebenzi obalulekile oqondene neSilo esidala. ISilo uZwelithini kaBhekuzulu sikhothame ngonyaka odlule ngoMashi emuva kokudunguzela isikhashana. UShenge uthe ngosuku lokuqala, okunguMgqibelo, iSilo sizokhipha inqina eyobe ihanjelwe abomndeni nabasondelene naso. “Akubhekekile isizwe ngosuku lwenqina ngoMgqibelo kaJuni 25 kodwa ngakusasa, ngeSonto, wusuku lwehlambo leSilo esikhotheme esigodlweni KwaKhangelamankengane lapho isizwe sikhululeke ngalo ukuba sesigodlweni,’’ kusho uShenge. Ucacisile nangokushayisana kwemibiko athi kudalwe wukuthi kunabaNtwana baseNdlunkulu abakhiphe isimemezelo esingafanele ngomsebenzi weSilo esidala. UShenge ukhumbuze iNdlunkulu yonke ukuthi iSilo uMisuzulu kaZwelithini yisona esihleli esihlaLweni njengamanje futhi lokhu kugunyazwe ngisho wuMengameli wezwe, uMnuz Cyril Ramaphosa. “INgonyama yesizwe sikaZulu wuMisuzulu kaZwelithini futhi nguyena kuphela umlomo ongathethi manga nosesihlalweni ngalesi sikhathi. Lokhu kwashicilelwa esimemezelweni semithetho yonke ebusa izwe ebizwa nge-Government Gazette,’’ kusho uShenge. 