 UZIBONA elahliwe owesifazane nokukhubazeka wasoThulini, eMelmoth, othi usekhale kaningi emakhanseleni ngendlu yodaka ahlala kuyona engawela kuyena noma yinini. UNksz Nkosingiphile Khanyile (35) wasesigodini KwaMagwaza futhi ohamba ngesihlalo esinamasondo, uthe badonsa kanzima nabantwana bakubo abane nabazali babo. Uchaze isimo sendlu eyigumbi elilodwa abahlala kuyona, uthe imvula namakhaza kuphelela kubona. Ulandise ngokuthi ngo-2018 imvula yawisa indlu yodaka ababehlala kuyona nomndeni wakhe. Lokhu uthe kwamphoqa ukuthi bambondelane endlini eyodwa nabazali bakhe. Uthe inkinga manje wukuthi uma lina izulu, imvula ingena ngophahla iphelele kuyena, aqhuqhwe ngamakhaza kungabi ndabazalutho ngoba akakwazi kwenza lutho. “Lazithela ngamanzi abandayo ikhansela elidala esabika kulona isimo esinzima esiphila ngaphansi kwaso ekhaya. “Sibikile nasekhanseleni elisha eliphathe emuva kokhetho, elasithembisa ukuthi lizothumela umuntu azobheka isimo sasekhaya kodwa namanje sisalindile,” kuchaza uNksz Khanyile maqede wakhisha isililo. Ukuba migodigodi kwegceke lakubo nengaphakathi lendlu ahlala kuyona, uthe kwenza isikhathi esiningi ehle esihlalweni esinamasondo ahamba ngaso bese eshushuluza phansi ngezinqa. Uthe usebenzisa izandla ukuze ahambe futhi uselilahlile ithemba lokuthi yena nomndeni wakhe bayoke basizwe wuhulumeni ukuze baphile impilo engcono. Okhulumela uMasipala eMthonjaneni, uMnuz Thami Shangase, uzwakalise ukudabuka ngesimo asizwile ngowesifazane. UShangase uthe imeya nobuholi bomkhandlu bazophuthuma bayobheka ngokwabo isimo abakwaKhanyile abahlala ngaphansi kwaso nokuthi banganikwa usizo olunjani. Uthe bebengazi ngesimo sakwaKhanyile, okuwudaba abaluthole ngentatheli. Uthembisile ukuthi noma kanjani bazongenela bewumkhandlu. 