ABE-UNEMPLOYMENT Insurance Fund (UIF) bathi awehle amaphaphu kwabangakayitholi imali yabo kule nyanga. Bakusho lokhu ngoLwesithathu ngemuva kokuthola izikhalo kubantu akade bethi abayitholile imali yabo selokhu kuqale uJuni yize sebesayine konke okudingekayo. UKhomishana we-UIF, uMnuz Teboho Maruping, uthe kwehlile ukukhokhwa kwemali ye-UIF ngenxa yokuthi bethule uhlelo lokuqinisekisa ukuthi imali iya kubantu abafanele. Uveze ukuthi selokhu kuqale uJuni imali ekhokhwa nsuku zonke yehlile, isuka ku-R90 million yaya ku-R50 million, ngenxa yokuthi kufanele baqinisekise imininingwane yabantu. Uthe iNingizimu Afrika ilahlekelwe yimisebenzi eminingi ngenxa ye-Covid-19 ngakho i-UIF ibone kungcono ukuthi ize nohlelo oluzoqinisekisa ukuthi imali ikhokhelwa abantu abafanele. “Sifunde isifundo ngesikhathi sikhokhela abantu kusavalwe izwe. Izinhlelo zethu zokubheka ukuthi imali iyaphi bezingaqinile, manje sithule izinhlelo ezizolwa nenkohlakalo nokukhwabanisa ukuze imali iye kubantu abafanele. Selokhu siluqalile uhlelo lwethu, sibone ukuthi kunezicelo ezifakwa ngaphandle kwamaphepha afanele yingakho sifuna ukwenza isiqiniseko sokuthi abantu bathumela zonke izimfanelo ngaphambi kokuthi bakhokhelwe. Ikakhulukazi labo abasuke bezokhokhelwa imali enkulu,” kusho uMaruping. Uthe kubalulekile ukuthi baqinisekise yonke imininingwane ngaphambi kokuthi badedele imali. “Siyacela abantu basibekezelele ngoba kufanele senze isiqiniseko sokuthi imali iya kumuntu ofanele. Sethule kabusha lezi zinhlelo ngoJuni 1 ngoba sifuna ukulwa nenkohlakalo nokukhwabanisa. Kuyimanje siphenya imali ekhokhwe ezicelweni ezingaphezu kuka-30. Sesixoshe abasebenzi abathathu ngamacala enkohlakalo yokukhokhwa kwemali ye-UIF,” kusho uMaruping. Uthe abantu abafake izicelo ze-UIF futhi bathumela zonke izimfanelo, bazoyithola imali yabo. Uxwayise abasacabanga ukukhwabanisa imali ye-UIF ukuthi bangalokothi bakwenze lokho ngoba aphelile amahlathi okucasha. Uthe basebenzisana nezinhlaka zomthetho ukuze kujeze labo abakhwabanisela i-UIF.