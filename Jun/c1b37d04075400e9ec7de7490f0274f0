 SITHOLAKALE sinqunywe ikhanda nezinyawo maqede sathelwa ngopharafini sashiswa isidumbu sowesilisa waseNtinyane, eMbumbulu, eningizimu yeTheku, obekade eyokwenza ulibofuzo lwengane abebalisa ngokuthi akayizali. Isidumbu sikaSicelo Dodo Mkhize (42) sitholwe wumndeni wakhe endlini yakhe sishisiwe ngalo lolu suku lolibofuzo. Kuthiwa besekuphele isikhathi eside enokuhilizisana nentombi yakhe,abehlala nayo kubo kaScelo, eyisola ngokum’bambisa ibhantshi. Kkugcine ngokuthi athathe ingane ayokwenza lesi siqiniseko. Umshana kamufi, eligodliwe igama lakhe ukumvikela, uthe umufi nowesifazane abethandana naye bebenokuhilizisana kakhulu kubangwa indaba yengane  eneminyaka emithathu abanayo. “Umalume ubengakholwa ukuthi ingane ngeyakhe, ubehlezi esitshela ukuthi lo wesifazane umondlisa ingane okungesiyona eyakhe. Leyo nto bebeyibanga njalo,’’ usho kanje. Ilungu lomndeni kamufi, uMnuz Patrick Mkhize, lithi namanje abakayikholwa into eyenzeke kumufi. Uthi ngeke bakuthole ukuphumula bungakenziwa ubulungiswa. Ukhale ngobudlelwane obese bumuncu kakhulu phakathi kukamfowabo nentombi yakhe. Uthi akukho abangazange bakwenze ukuzama ukuletha ikhambi enkingeni yokungezwani ebikade ikhona phakathi kwabo bobabili. Uthi kodwa yonke imizamo yabo ibivele ingaphumeleli, kufane nokuthi bathela amanzi emhlane wedada. Uchaze umfowabo njengowesilisa obenothando, elungile futhi ebathanda abanye abantu. “Umfowethu ubengumuntu wabantu yingakho isimangaza indlela enesihluku ashone ngayo, sifuna ukwazi ukuthi ngempela kwenzekeni kuyena. Ibuhlungu le nto, namanje asikayikholwa,’’ usho kanje. Ilungu lomphakathi liveze ukuthi umphakathi ushaya amakhala ngendlela abulawe ngayo umufi. Kuthiwa umphakathi usola intombi njengoba kuthiwa ibisonga ithi ngeke yona idlale umufi, uzoyondla ingane kungakhathaleki ukuthi uyayizala noma akayizali. ISolezwe ngoMgqibelo liyibonile i-video yesidumbu sikamufi esishisiwe. Ngaphakathi endlini impahla igcwele phansi sengathi kube khona impi enzima nokushayana ngezinto ebezisendlini okuke kwenzeka. Eceleni kwesidumbu bekukhona uphaqa wakhe. Umlenze owodwa ubekwe phezu kwesihlalo esincane esibovu. Phansi kukhona nobhasikidi wezingubo zakhe. Esithweni sakhe ushe waphela. Intombi kaMkhize itshele intatheli ukuthi umufi wayikhahlela isisu kabuhlungu yaze yalala esibhedlela ngesikhathi ekhulelwe ngo-2019. Ithe yaze wamvulela icala. Ithe amalungu omndeni wakwaMkhize ayitshele ukuthi ingalubhadi emngcwabeni ngoba ayidingeki. Intombi ivumile ukuthi kwenziwe ulibofuzo ngoba umufi ubeyiphika ingane. Ithe imiphumela isiphumile, ikhomba ukuthi umufi ungubaba wengane yentombazane. Mayelana nokusolwa kwakhe, lo wesifazane akafunanga ukuphawula kabanzi. Okhulumela amaphoyisa KwaZulu-Natal, uLieutenant Colonel Nqobile Gwala, usiqinisekisile lesi sigameko. Uthe kunecala lokubulala eliphenywa ngamaphoyisa aseMbumbulu. Uthe amaphoyisa afike endaweni yesigameko athola umufi eseshonile. “Amaphoyisa afice isidumbu sowesilisa endlini yakhe ngezithuba zakusihlwa. Icala lisaphenywa,’’ usho kanje.  