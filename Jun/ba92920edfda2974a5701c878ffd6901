CHARLES KHUZWAYO ZIZOWEZWA ngendaba amakhaza kaNtulikazi izaguga  zaKwaHlabisa ezithole izingubo zokulala emcimbini wokwethulwa kohlelo lokugqugquzela ukunakekelwa kwabantu abadala. Lomcimbi obuseMdletsheni, KwaHlabisa ubuhlanganise izaguga zamawadi awu-14 angaphansi komkhandlu iBig 5 Hlabisa. UNkk Khulum'okusenhliziyweni Mdletshe waseMfanela, ubonge imeya yomkhandlu  ngokusukumela phezulu uhlelo lokunakekelwa kwezalukazi namakhehla endawo. "Sithokoza kakhulu ngokuthola lolu thando esinikwa lona emkhandlwini wakaHlabisa. Sinethemba lokuthi kusekuningi okuhle esizokwenzelwa khona njengoba seluqaliwe lolu hlelo okuhloswe ngalo ukuthi lujabulise  thina ngokukhethekile," kusho uNkk Mdletshe. Imeya kaMasipala waseBig 5 Hlabisa, uMnuz Comfort Khumalo, uthe, lolu hlelo luzoqhubeka minyaka yonke futhi bahlose ukuhlomulisa zonke izaguga ezingaphansi kwamawadi omkhandlu. "Kusemqoka kakhulu ukwedlulisa uthando lwethu kubantu asebekhulile ngokuthi sibaphe izipho besadla anhlamvana. Ngalolu hlelo sifuna bazizwe bebalulekile futhi babone indlela esibathanda ngayo,"  kusho uKhumalo. 