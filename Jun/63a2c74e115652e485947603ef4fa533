UKHALA ezimathonsi umsiki wengqephu, uRonny Mahlakaane weLawrenson Junior, ngosaziwayo wethelevishini uNonku Williams weThe Realhousewives of Durban amsola ngokuntshontsha isitayela somsiko wakhe. URonny uthe ubegqokise omunye wezintokazi ezimodelayo umsiko wakhe emcimbini, iNanda Polo, obuseGoli emasontweni adlule. “UNonku ubone umsiko wengqephu wami ugqokwe yimodeli yami  wawuthanda. Ungithumele umyalezo kwi-Instagram ecela ukuthi ngimenzele le ngubo ayibonile ngoba esetholile ukuthi yenziwe yimina. Sixoxile kakhulu naye ngayo. Savumelana ngokuthi ngizomenzela. Ngimangalile esevele enyamalala ngingasamtholi noma ngithi ngimthumela imiyalezo angaphenduli. Ngibuye ngazitshela ukuthi kungenzeka ukuthi useshintshe umqondo, ngamyeka,” kusho uRonny. Uthe uthuke woma esefika komunye umcimbi efica uNonku egqoke ingubo efana ncimishi nabecela ukuthi amthungele yona. Uveze ukuthi ayimphathanga kahle into ayenzile usaziwayo ngoba udle amandla akhe. Uthe into emcasule wukuthi nendwangu esetshenzisiwe engubweni  ebigqokwe wuNonku ibibukeka ishibhile, athe kungukubukela phansi umsebenzi wakhe. Kuthintwa uNonku, ubhoke wakhahlela wathi akamazi nhlobo uRonny futhi akakaze akhulume naye. “Nanti ibhadi bo. Mina ngithungelwa wuMakhosi ongumsiki wengqephu wasePort Shepstone. Wuyena owenza yonke imisiko yami futhi sekunesikhathi ngithungelwa wuyena. Lo othi bengikhulume naye uyangisukela nje futhi angaxakekeli kimina,” kusho uNonku. Kuthintwa uMakhosi ukuqinisekisile ukuthi ungumsiki wengqephu kaNonku kodwa ucela ukungafakwa ezinkulumweni. Uthe kuyenzeka umuntu akwazise ukuthi ufuna umthungele into enjani kodwa lokho kusuke kungasho ukuthi untshontshe ingqephu yomunye umuntu uma kwenzekile yabukeka ifana.