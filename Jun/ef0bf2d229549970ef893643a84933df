  UBETHUKE ehluleka ngisho ukukhuluma unina wengane eyayithunjwe ngaphandle kwesango lesikole eClermont, isidumbu sayo satholakala sintanta olwandle eMhlanga. NgoLwesibili Isolezwe libike udaba luka-Asanda Mkhize (6) obengumfundi waseTshelihle Primary, okwabikwa ukuthi wagcina ukubonakala eshaqwa yimoto engaziwa ngaphandle kwesango lesikole ngoMeyi 17. Ngesikhathi Isolezwe lihambele umndeni izolo, libafice besakhungathekile bengekho esimeni sokuchaza isigameko, ngisho nomakhelwane abebekhona banqabile ukuphawula. Elinye ilungu lomndeni lizamile ukuchaza ukuthi bathole umbiko kumseshi ophethe icala nasemaphoyisaeni aseDurban North ngoLwesibili ekuseni ngezikhathi zabo10 ukuthi abeze bazokhomba isidumbu emakhazeni okusolwa ukuthi esikaAsanda. “NgoLwesibili ekuseni singakezwa lutho sasikade sicabange ukuthi kusamele siye kumseshi siyobuza ukuthi kwenzekani mayelana necala ngoba sibona kuthulekile, sabe sesithola lo mbiko,” kuchaza yena. Ugogo kamufi uNkk Hlobisile Mkhize, uthe bahamba nonina kamufi nelinye ilungu lomndeni ukuyoqinisekisa ukuthi ngabe isona ngempela yini isidumbu sika-Asanda. Uthe ukuze akwazi ukuthi abone isidumbu wasizwa ukugqama kwesikibha sesikole eyesigqokile (u-Asanda) ngelanga anyamalala ngalo. “Ngangena nelinye ilungu lomndeni ukuyobona isidumbu ngoba kwakungeke kulunge ukuthi unina azibonele, savulelwa esingenhla kuphela nokuyilapho esabona khona ukuthi uyena,” kuchaza uNkk Mkhize. Uveze ukuthi umndeni awukabi nalo ulwazi oluphelele ngokwenzeka kodwa amaphoyisa asabazise ukuthi isidumbu sikamufi satholakala sintanta ebhishi laseMhlanga Bronze. Uthe yize engenalo ulwazi oluphelele, kodwa usola ukuthi kungase kube nesandla somuntu wasendaweni obegade iminyakazo ka-Asanda nonina ukuze enze okubi. “Akukwazi ukuthi ngelanga elilodwa engakwazanga unina ukumlanda ngesikhathi, kube sekulahleka umntwana,” kuchaza yena. Uthe kuzobathatha isikhathi eside ukuthi badlulise lokhu okwenzekile. Amaphoyisa aveze ukuthi isidumbu sitholakale ngoMsombuluko mhla ka-23 Meyi, kodwa umndeni uthe waziswa kuleli sonto ngoLwesibili. Okhulumela amaphoyisa uLieutenant Colonel Nqobile Gwala, uthe Isidumbu sikamufi sikhonjwe kuleli sonto emakhazeni. Uthe ngomhla kaMeyi 23 ngabo 16.50, kwatholakala isidumbu sengane ebhishi laseMhlanga Bronze. Uthe kuvulwe idokodo lophenyo esiteshini samaphoyisa eDurban North ukuze kuphenywe imbangela ngokwenzeka.