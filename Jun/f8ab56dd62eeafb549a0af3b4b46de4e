MHLENGI SHANGASE UNGQONGQOSHE weMfundo ePhakeme uDkt Blade Nzimande, usencome izitshudeni ezifundiswa isikhwama sikahulumeni iNational Students’ Financial Aid Scheme, ngokuthi zenza kahle ezifundweni zazo uma kuqhathaniswa nezinye izitshudeni ezizikhokhelayo. UNGQONGQOSHE weMfundo ePhakeme uDkt Blade Nzimande, usencome izitshudeni ezifundiswa isikhwama sikahulumeni iNational Students’ Financial Aid Scheme, ngokuthi zenza kahle ezifundweni zazo uma kuqhathaniswa nezinye izitshudeni ezizikhokhelayo. UNzimande uthe lolu cwaningo lubalulekile ngoba lukhombisa ukuthi usizo olunikwa lezi zitshudeni alulona ize leze. Uthe ucwaningo luveza nokuthi abasizwa yilesi sikhwama bakwazi ukungena ezikhungweni ezibizayo. “Siyajabula uma lezi zitshudeni zenza kahle ngoba kusho ukuthi asiyilahli imali kahulumeni. Ziningi izitshudeni esezingene ezikhungweni ezaziwa ngokuthi zibiza kakhulu kuleli, okubalwa iNyuvesi yaseKapa, iWits, Stellenbosch nezinye izikhungo ngenxa yokuxhaswa yiNSFAS.” Uthe noshintsho olwenziwa kulesi sikhwama ekutheni sibe ngumfundaze lusize kakhulu. Phambilini izitshudeni bezibolekwa imali ilesi sikhwama obekudingeka ukuthi ziyibuyise uma seziphothule ukufunda. Kodwa manje uma uxhaswe yisikhwama awusayibuyisi imali yokufunda, okudingeka ukwenze ukuthi uphase izifundo zakho. Phambilini izitshudeni ebezifundiswa yisikhwama bekwaziwa ukuthi aziziqedi iziqu zazo ngesikhathi, ezinye bezize zishintshe njalo izifundo uma sezihluleka. Umnyango kaNzimande umatasa nohlelo lokubheka eyokuxhasa izitshudeni abazali bazo abahola ngaphezu kukaR350 000 ngonyaka, abangakwazi ukuxhaswa yiNSFAS. Lezi zitshudeni ezaziwa nge-missing middle abazali bazo abakwazi ukuzikhokhela imali yokufunda ngoba abaholi kakhulu kodwa ngokwemigomo yeNSFAS abakwazi ukuthola uxhaso ngoba bahola imali engaphezu kwaleyo ekalelwe  abazoxhaswa. UNzimande wathi bamatasa babhunga nezikhungo ezibolekisa ngemali, njengoba befuna ukusiza abazali izingane zabo ezingakwazi ukuthola lolu xhaso ngoba bengaholi kusukela kuR350 000 kuya ngaphansi ngonyaka. 