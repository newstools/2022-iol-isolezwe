ABANTU abasha, abaneziqu kodwa abangasebenzi, kabasafuni ukuqashwa, bafuna ukuziqalela amabhizinisi abo. Laba bantu abasha bathi uhulumeni wehlulekile ukuvula amathuba omsebenzi, sebefuna ukuthi kube nezinhlelo zokubasiza bavule amabhizinisi. UMnuz Nkululeko Ndlovu (32), umengameli wenhlangano yabantu abasha abaneziqu zemfundo ephakeme kodwa abangasebenzi, i-Unemployed Graduates Movements, uthe njengoba kuwuSuku lweNtsha kusasa, akukho abangakugubha ngoba abasebenzi yize beneziqu zemfundo ephakeme. Uthe: "Ngokubona kwethu, uhulumeni ngeke ayixazulule inkinga yabantu abaningi abangasebenzi, thina siqhamuke nesixazululo sokuthi sibe nosomqulu. Kulo somqulu sithi kuhulumeni akavule ithuba lokuthi singabantu abasha sihlangane sibe yizinhlangano, siphakele amasuphamakethe imifino nezaqatha ukuze sisizakale nathi ngoba lezi zitolo zithe uma zingena kuleli zathi zizotshala imali. Leyo mali ayitshalwe nakithina singabantu abamnyama, ingagcini kubelungu okuyibo abaningi emkhakheni wezolimo," kusho yena. Uqhube wathi omunye umkhakha abafuna ukungena kuwo owomnotho wasemanzini. "Silwenzile uphenyo ngokuthi lo mkhakha usebenza kanjani nokuthi njengamanje ngobani abaningi kuwona. Osomabhizinisi abaningi kulo mkhakha ngabantu abamhlophe bangaphandle kwakuleli. Sithi uhulumeni akasivulele amathuba singene kulo mkhakha. Akukhona ukuthi sifuna ukuhlale simasha kuphela, sinazo izixazululo," kusho yena. UNksz Sthandile Mdlalose (25) waseNanda, ophothule izifundo zakhe ze-Office Management and Technology eMangosuthu University of Technology ngo-2019, uthe izinhlelo zikahulumeni zamalearnership azibasizi abantu abasha ngoba isipiliyoni abasithola kuwo sincane kunaleso esidingwa ngabaqashi. "Ngokubona kwami, sichithelwa isikhathi ngala ma-learnership ezinyanga eziyisithupha ekubeni abaqashi befuna isipiliyoni seminyaka emibili," kusho yena.