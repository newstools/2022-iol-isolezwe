UNDUNANKULU kaZulu, Inkosi Mangosuthu Buthelezi, uthi kuyamkhathaza ukuqhubeka kombango wesihlalo sobukhosi bukaZulu. Sekuphele unyaka iNdlunkulu kaZulu ihlukene phakathi ngokufanele angene ezihlangwini zeSilo esesakhothama, uGoodwill Zwelithini kaBhekuzulu, okhothame ngasekuqaleni konyaka owedlule. Kukhona abeseka iSilo uMisuzulu Sinqobile kaZwelithini kanti abanye baphakamisa igama likaMntwana uSimakade Zulu. Kuphinde kuvele negama likaMntwana uBuzabazi Zulu kulo mbango wesihlalo. Ngokusho kukaButhelezi, akufanele engabe kunalo mdonsiswano njengoba ethi uyaziwa okufanele angene esihlalweni sobukhosi. UButhelezi ukusho lokhu ngesikhathi kuqhubeka ingqungquthela kaZulu ebihlelwe yinhlangano, Indonsa Yesizwe. Ekhuluma kule ngqungquthela ebiseMpangeni izolo, uButhelezi uthe kubuhlungu kuyena ukubona indlunkulu iqhubeka nokwehlukana phakathi ngodaba lwesihlalo. “Akufanele ngabe kunempikiswano ngokuthi ubani okufanele angene esihlalweni. Kubuhlungu ukubona sekunohlangothi lomndeni oseluhlubukile, oluphikisana nokuqokwa kweSilo. Okusijabulisayo ukuthi iSilo uMisuzulu kaZwelithini, sihleli esihlalweni.” ISilo bekufanele sethule inkulumo emcimbini wayizolo kepha sagcina singafikanga. Njengamanje kunamacala ahlukene afakwe ezinkantolo, aphonsela inselelo ukuqokwa kwaso. Amanye ala macala aqale ukuqulwa eNkantolo eNkulu eMgungundlovu, nokho le nkantolo yakugunyaza ukuqokwa kweSilo. Kulindeleke ukuthi la macala aphinde aqulwe eNkantolo yezokuDluliswa kwaMacala kulandela ukuthi ababewafakile bezwakalise ukungenami ngesinqumo senkantolo. Elinye lifakwe eNkantolo eNkulu ePitoli, lona liphonsela inselelo isinqumo sikaMengameli wezwe, uMnuz Cyril Ramaphosa, sokuvuma ukuqokwa kweSilo. Amalungu eNdonsa Yesizwe asanda kumemezela ukuthi azofaka isicelo sokuba yingxenye yala macala aqhubeka ezinkantolo. Le nhlangano yakhiwe izingcithabuchopho, abefundisi namakhosi. Amalungu ayo ayakweseka ukuqokwa kweSilo. Athe afuna izinkantolo zibanikeze ithuba lokuchaza ukuthi kungani ehambisana nokuqokwa kweSilo uMisuzulu. Ngesikhathi kuqhubeka ingqungquthela yayizolo, kube nomkhuleko lapho amalungu eNdonsa Yesizwe ekhulekele khona isihlalo sobukhosi bukaZulu. Omunye wabasunguli beNdonsa Yesizwe, uSolwazi Musa Xulu, uthe bafuna ukubona ubukhosi bukaZulu bukhula. “Uma singabhekile, ubukhosi bukaZulu buzoshabalala phambi kwethu. Yingakho kufanele sibhekane nazo zonke izinto ezilwisa ubukhosi bukaZulu. Sifisa ukubona ubukhosi bukaZulu budlondlobala.” Phakathi kweziphakamiso ezenziwe yizikhulumi ebezishiyelana inkundla kule ngqungquthela ukuba kusungulwe ibhange likaZulu. Bathe isizwe siyadinga ukuba nebhange laso.