KUZOTHUTHUKISWA amakhono entsha engosomabhizinisi njengoba Ithala lihambela komasipala abahlukene ngohlelo olubizwa ngokuthi Inkunz’isematholeni Youth in Business. Lolu hlelo luqale ngoLwesithathu eKokstad Youth Centre, kuMasipala iHarry Gwala lapho intsha iqale yaba yingxenye yenkundla yokucobelelana ngolwazi. Inhloso yalolu hlelo wukulekelela osomabhizinisi abangabantu abasha abaneminyaka ewu-18 kuya ku-35 ukusungula nokuthuthukisa amabhizinisi abo. Esitatimendeni esithunyelwe kwabezindaba Ithala lithe ithimba laleli bhange lihlala izinsuku ezimbili komasipala ukuze licije intsha ngamakhono okusungula amabhizinisi, ukwenza uhlelo lwebhizinisi, amasu okuthola imali nokuthi yikuphi umuntu omusha okufanele akusho kubatshalimali. Ngosuku lwesibili abantu abasha basuke sebenza izethulo kubatshalimali besebenzisa amasu abawafunde ngosuku lokuqala. Abanezinhlelo zebhizinisi ezibonakala zizosebenza futhi zizodala amathuba omsebenzi yibona abathola ukuxhaswa ngoR50 000 ozobasiza emabhizinisini abo. Isikhulu esiphezulu sebhange Ithala, uNkk Pearl Bengu sithe uhlelo lwabo luzosiza intsha emakhaya nasemadolobheni ngoba luhlose ukuthi idale amathuba emisebenzi futhi ithole amathuba omnotho. “Ithala lasungulwa ngenhloso yokuletha impilo engcono kubantu. Siyawabona amathuba lapho abanye besuke bengawaboni khona. Sicathula nosomabhizinisi kuzo zonke izigaba ukuze aphumelele. Siyazi ukuthi impumelelo yomuntu oyedwa incike ekutheni anikwe ithuba alidingayo,” kusho uNkk Bengu. Uthe yize umnotho ungakhuli kahle kodwa akhona amathuba ebhizinisi angasiza intsha yingakho beza nalolu hlelo. Njengoba uhlelo lusongwe eKokstad izolo Ithala lizodlulela e-Alfred Duma eLadysmith ngoJuni 14 noJuni 15, bese lidlulela kuMasipala iZululand ngoJuni 21 noJuni 22. Imininingwane yalolu hlelo itholakala kubantu ababhekele ukuthuthukiswa komnotho komasipala ababizwa gama-local economic development officer. 