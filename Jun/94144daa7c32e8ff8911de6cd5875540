SEKUQUBUKE umsindo ebandleni i-Ethiopian Church Of South Africa (Ecosa), emva kwesikhalo samanye amalungu alo angenelisekile ngobuholi bukaMbhishobhi Johnston Sibonda Luphuwana, athi uphethe ngesandla sensimbi. ULuphuwana unguMbhishobhi omkhulu webandla eNingizimu Afrika futhi ungomunye wabagcotshwa abahlonishwayo njengoba evamise ukuba yingxenye yemicimbi kahulumeni ePhalamende. Ngokuthola kweSolezwe ngeSonto, amalungu ebandla aseqale nomkhankaso obizwa nge#Luphuwana Must Fall. Athi selokhu athatha isikhundla ngo-2017 izinto azihambi kahle ebandleni futhi uyanqaba ukugudluka kuso njengoba isikhathi sakhe siphele ngoDisemba nyakenye. Okhulumela umkhankaso wokugudluza uLuphuwana esikhundleni, uNksz Xoliswa Damane obuye abe ngunobhala webandla wesifunda eWestern Cape, uthe sekuhlule ngisho bebhalela unobhala wabo ukuthi akugudluzwe uLuphuwana kodwa akabaphenduli. “Kumanje amakholwa awenelisekile neze ngoLuphuwana. Bekumele aphume ehhovisi ngoDisemba wonyaka odlule. Bese kuphele isikhathi sakhe seminyaka emihlanu esesikhundleni kodwa wanqaba. Nangesikhathi kunomhlangano wokukhethwa kobuholi obusha ngoDisemba umhlangano awubanga yimpumelelo ngenxa yakhe uLuphuwana, owawuphazamisa. Umthethosisekelo webandla wango-2009 uthi bonke abantu abaqokelwe esikhundleni sikaLuphuwana ebandleni, kumele bahlale iminyaka emihlanu (bese) kukhethwa abanye. Yena ugolozile kanti asanelisekile ngendlela aphethe ngayo. Uhlambalaza abefundisi aphinde axoshe abanye engalandelanga inqubo yebandla. Ugcoba abathandwa euyena, angafuni novo lwabanye abantu uma esethatha izinqumo,” kusho uNksz Damane. Kwesinye isigameko esivezwe wuNksz Damane, usola uLuphuwana ngokwehlisa isithunzi omunye wabafundisi bebandla, ngokuthi balala namanye amadoda. Lokhu uthe kwenzeke phambi kobuholi bebandla namalungu emhlanganweni wentsha yebandla, obuseKlerksdorp ngoMeyi. Ethintwa uMbhishobhi Luphuwana, uthe akavumelekile ukuphawula ngezindaba zebandla. Wathi ucela kuthintwe unobhala webandla, uMnuz Sandile Zondi ovumeleke ukuphawula kwabezindaba. UMnuz Sandile Zondi, uthe kunemizamo yokuhlangana nobuholi bebandla namalungu anezikhalo. “Ngingaze ngibe nezimpendulo kahle ngesonto elizayo, uma sesizwe kahle izimfuno noma izikhalo zamalungu akhalayo. Ngiyangabaza ukuthi ngikuphendule ngoba lokho kungenzeka kudunge izinhlelo zomhlangano esizoba nawo ngalesi simo,” kusho uZondi.  