INKAMPANI  yezindiza elawula ukusebenza kweKulula neBritish Airways, imemezele ukuthi iyakumisa ukusebenza kwezindiza zayo. IComair inikele nasezinkundleni zokuxhumana namuhla ekuseni ukusabalalisa umlayezo wokuthi kusukela namhlanje (1 Juni 2022) azikho izindiza ezizohamba kuze kube wukuthi bathola uxhaso lwezimali. “Siyaxolisa ukunibikela ukuthi zonke izindiza zimisiwe kusukela ngomhla ka-1 Juni kuze kube wukuthi sithola uxhasomali. Uma uhambo lwakho lukhanseliwe, sicela ungayi esikhumulweni sezindiza ngaphandle uma wenze eminye imizamo. Siyaxolisa ngalokhu kuphazamiseka,” kusho  inkampani ngombhalo. Ukumiswa kwezindiza kucasule abagibeli abaningi, abanye abaze bezwa ngakho sebefikile esikhumulweni sezindiza. Abanye bathi bathole imilayezo ebusuku izolo kungasekho ukwenza eminye imizamo yokuguqula izinhlelo zokuhamba. @Melimore30: Ngifike esikhumulweni sezindiza ngo-4.55 ekuseni namhlanje. Ngisebenzise izinkundla ze-internet ukubhalisa izolo ebusuku futhi kwenzeka ngaphandle kwezihibe, pho kungani ningashongo ukuthi indiza MN101 ayisahambi. @stabestweet: Seninesikhathi nazi ngalokhu. Kungani beniqhubeka nokudayisa amathikithi nibe nazi kahle ukuthi ngeke nikwazi ukunikeza abagibeli abakufunayo. #kulula #comair @peregrino_sa: Lokhu kuyamangaza ngoba ninendali yamathikithi, ngalo lolo suku senikhipha lesi sitatimende sokumisa ukusebenza. Ngeke ngiphinde ngindize ngeKulula! 