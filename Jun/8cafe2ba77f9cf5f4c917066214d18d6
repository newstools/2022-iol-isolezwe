UMNYANGO wezaseKhaya kuleli wethule uhlelo olusha  lokubekisa indawo kusetshenziswa ezobuchwepheshe uma uzoya emahhovisi awo. Lolu hlelo olwaziwa ngeBranch Appointment Booking System (BABS),   luqale kuleli sonto , umnyango uthi kuhloswe ngalo ukuthi kungabi nolayini abade emahhovisi awo,  okuphetha ngokuthi abanye abantu babuyele emakhaya bengalutholanga usizo. Inhloko yophiko lwezomthetho kulo mnyango uMnuz Thulani Mavuso, ithe njengamanje emahhovisi omnyango ezweni lonke kunolayini abade,  bazama ukuthi kufike isibalo sabantu abazosizakala ngosuku kuphela. Uqhube wathi ababekisa indawo ngabantu abazoshaya omazisi nama-passport kuphela ngoba ezinye izinto ezenziwa emahhovisi kunzima ukuthi  uzihlele njengezitifiketi zokushona nezokuzalwa. "Lolu hlelo  besiluhlola ukuthi lungasebenza yini kusukela ngoDisemba kuze kube sekupheleni kukaMeyi. Ngokubona kwethu abantu bayaluthokozela ngoba luzokwenza ukuthi kungabi khona umuntu ofika ehhovisi lethu ngo-5 ekuseni noma olala khona. Umuntu uzofika ngesikhathi okumele afike ngaso. Kuzophinde kusize nasekutheni kuphele osomathuba asebevule ibhizinisi ngokuthi bamele abanye kolayini. Sekunesikhathi sizama ukukunqanda lokho kodwa akulula ngoba  noma ngubani unelungelo lokungena emahhovisi omphakathi,"  kusho yena. Uqhube wathi njengamanje angu-30 amahhovisi abo asenalolu hlelo. Ofisa ukubekisa indawo  ungena kwi-website yomnyango akhethe  ihhovisi afuna ukuya kulo. "Okwamanje abazifikelayo emahhovisi basamukelekile nabo  kuze kube abantu bayalujwayela lolu hlelo. Uma selujwayelekile kuzobe sekusebenza uhlelo lokubekisa indawo  kuphela. Siyazi ukuthi kwezinye izindawo kubikwa ukuthi lolu hlelo luba nezinkinga kodwa siyakholwa ukuthi ngeke zibe khona izinkinga ngoba kithina umuntu uzibekisela yena indawo akenzelwa ngomunye umuntu,"  kusho yena. Uqhube wathi banalo uhlelo lokuthi omama abasanda kubeletha izitifiketi bazenze ezibhedlela  ababelethele kuzo ukuze singabikhona isidingo sokuthi bazoma kolayina emahhovisi omnyango.