ISALOKHU iqhubeke njalo nokusiza imiphakathi ekhahlanyezwe yizikhukhula isuphamakethe iShoprite. AbakwaShoprite bahambise usizo emphakathini waseMolweni kuleli sonto. Ngokusho kukaLwazi Nopote, owengamele ezokuxhumana eShoprite bahambise izijumbana zokudla ngokubambisana ne-Ashraful Aid. “Umphakathi ohlomulile uhlala eduze kwenkulisa iMasibambisane lapho bekunomcimbi wokuhanjiswa kwalo mnikelo,” kusho uNopote. Uthe phakathi kwezimpahla abanikele ngazo kube yi-rice, pasta, impuphu, ushukela nokunye ukudla okungaboli. Ngasekupheleni kukaEphreli iShoprite ike yanikela ngokudla okusematinini kwenani likaR500 000. Lowo mnikelo wawuhambisana namanzi asemabhodleleni. Umnikelo wahanjiselwa ababekhahlanyezwe yizikhukhula. Ngaleso sikhathi iShorpite yaphinda yanikela ngesamba sikaR30 000 emkhankasweni wesiteshi somsakazo i-East Coast Radio owaziwa ngokuthi yiBig Favour. Wumkhankaso onikezela ukwesekwa kubasebenzi abahambisa usizo oluphuthumayo emphakathini. 