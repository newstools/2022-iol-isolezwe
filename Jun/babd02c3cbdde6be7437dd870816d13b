INDLUNKULU kaZulu ihlukene phakathi ngokugcinwa komsebenzi weSilo esesakhothama, uGoodwill Zwelithini kaBhekuzulu. Kuvela ukuthi indlunkulu iyadonsisana ngemisebenzi yesintu okufanele igcinwe njengoba usuphelile unyaka iSilo sabuza. Isolezwe lithole ukuthi labo abeseka iSilo uMisuzulu Sinqobile kaZwelithini, bahlela ukukhipha ihlambo ngempelasonto ezayo. Isolezwe liphinde lathola ukuthi labo abaphikisa ukuqokwa kweSilo, bona bahlela umsebenzi wokukhuphula uMdlokombane ngempelasonto yokuqala kuJulayi. Uhlangothi oluphikisa ukuqokwa kweSilo lona kade lalikhipha ihlambo. Lolu hlangothi lalikhipha ihlambo kusaphele izinyanga ezintathu kwakhothama iSilo. Kuthiwa laphumela esigodlweni eNaleni/KwaKhethomthandayo. Ukuphuma kwalo kwasusa umsindo njengoba kwavela ukuthi iSilo sasingabikelwanga. Ngasekuqaleni kwale nyanga, uhlangothi oluphikisa ukuqokwa kweSilo, belugeza izigodlo. Umthombo weSolezwe uveze ukuthi sasala ngaphandle isigodlo saKwaKhangelamankengane kulokhu kugezwa kwezigodlo. Isigodlo saKwaKhangelamankengane, yilapho kuqhamuka khona iSilo uMisuzulu neNdlovukazi, uShiyiwe Mantfombi Dlamini Zulu, ebibambe ubukhosi. Umthombo ozaziyo ezasendlunkulu uthe yonke imicimbi esanda kugcinwa yayihlelwe ngaphandle kwemvume yeSilo esisanda kukhethwa. “INgonyama isazoyigcina yonke imisebenzi eqondene noMdlokombane. Belingeke liphume ihlambo ehlobo, yingakho kulindwe kwaze kwaba isebusika. Njengenkosana, iNgonyama iyona okufanele ibambe izihlangu zikaMdlokombane uma sekuphuma ihlambo. Angazi laba abathi balikhipha ukuthi balikhipha kanjani inkosana ingekho?” kusho umthombo. UMntwana uMxolisi Zulu, ongumfowabo weSilo esesakhothama, ukuqinisekisile ukuthi indlunkulu izokuba nomsebenzi wokukhuphula uMdlokombane ngasekuqaleni kwenyanga ezayo. “Umsebenzi wokukhushulwa kweSilo uzokuba kule nyanga ezokwethwasa, ngoJulayi 2, esigodlweni eNaleni. Lona wumsebenzi wesizwe sonke. Kulindeleke wonke umuntu njengoba kwenzeka mhla kwakutshalwa iNgonyama.” UMntwana uMxolisi uthe akazi ukuthi kunehlambo okuhlelwa ukuthi libe ngesonto elizayo. “Asikwazi lokho, thina sazi ukuthi kade ihlambo laphuma. Kodwa-ke bangazihlelela uma befuna ukukhipha ihlambo, asivimbe muntu. Angikaze ngikuzwe KwaZulu amahlambo eba mabili,” usho kanje. Okhulumela iHhovisi leSilo, uMntwana uThulani Zulu, uthe ubengakezwa ngezinhlelo zokukhipha uhlambo njengoba ekhala ngokuthi ubekade eseSwatini. Ucele ukubuye ashayelwe ucingo, kepha akabange esalubamba ucingo uma esethintwa okwesibili.