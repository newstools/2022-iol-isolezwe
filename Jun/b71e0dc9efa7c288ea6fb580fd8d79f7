SIMUNCU esimo ethaveni iNyobeni eScenery Park, e-East London kuvela izindaba zokushona kwezingane ezingaphezu kweshumi kule ndawo. Abazali abanezingane ebezilapha bavukele khona ngovivi bezwa izindaba zokushona kwezingane. Kubikwa ukuthi izingane bezikule ndawo zigubha  ukuqeda ukubhala izivivinyo. Imibiko evela kule ndawo engakaqinisekiswa ithi umnikazi wendawo ubefuna ukuvala, wazama ukuzixosha izingane. Kuthiwa umnikazi wendawo ufuthe into ewumusi ngaphambi kwalesi sibhicongo esishiye abaningi bethuthumela. Abazibonele bathi bekugcwele izidumbu phakathi kodwa abashonile bengenawo amanxeba okulimala Okhulumela amaphoyisa e-Eastern Cape, uBrigadier Tembinkosi Kinana uthi bangu-17 okuqinisekiswe ukuthi bashonile. “Amaphoyisa ayaphenya ngalesi sigameko esidlule nemiphefumulo yabangu-20. Njengamanje asinaso isiqiniseko ngembangela yokufa kwabo kodwa amaphoyisa asekhona endaweni yesigameko,” kusho uKinana. 