 OWAYENGUMENGAMELI wezwe uMnuz Jacob Zuma, uthi uqoke ukuwuphosela inselelo enkantolo umbiko wekhomishini ebiphenya ngokulawulwa koMbuso yidlanzana. Lokhu kumenyezelwe wuMnuz Mzwanele Manyi esithangamini sabezindaba eSandton Lodge, eGuateng lapho abehamba khona nesingqongqo sabameli bakaZuma. Umbiko uveza ukuthi uZuma wasiza abakwaGupta ukuthi bazitapele emalini yezwe. UManyi umemezela lokhu nje,  iJaji Raymond Zondo likhiphe ingxenye yokugcina yombiko ongambeki kahle uZuma. UManyi uthi uZuma ukholwa wukuthi ukuqokwa kwekhomishini akuhambanga kahle okwenza ukuthi angawemukeli umbiko wayo. UManyi udalule nokuthi bazomangalela uZondo kwiJudiciary Service Commission, okuwuhlaka olubhekele ukusebenza kwamajaji. “Abukho ubufakazi obuphathekayo obukhomba inkohlakalo ngoba ofakazi bekhomishini bakhuluma ngenzwabethi, izingathekiso nokufunisela. Kumanje uZondo uthe kufanele abezokushushisa baqhubeke nophenyo. Lokhu kudalwa wukuthi akatholanga bufakazi,’’ kusho uManyi. 