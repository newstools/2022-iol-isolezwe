KUGQUGQUZELWA abahlala nezintandane ezihola isibonelelo sezingane ukuba bafake isicelo sesibonelelo esengeziwe sikaR250 esibizwa nge-Child Support Top-Up. I-South African Social Security Agency (Sassa) iqale ukumukela izicelo zezibonelelo ekuqaleni kukaJuni. Ithe lesi sibonelelo senzelwa ukusiza abanakekela izintandane ukuze bakwazi ukuzithengela zonke izidingo zazo. Iveze ukuthi iyathanda ukuthi izintandane zihlale nezihlobo zingaze ziyiswe ezindaweni ezinakekela abangenabani. Ukulethwa kwesibonelelo esengeziwe kusho ukuthi izingane zizohola isibonelelo sazo esijwayelekile sikaR480 bese zithola nochatha kaR250, okuzobeka isibonelelo sazo kuR720. Abafaka izicelo kufanele babe nesitifiketi sabazali bengane eyintandane esigxiviziwe. Uma isitifiketi somunye umzali singekho kufanele bafake isicelo behambisa isitifiketi somzali oyedwa esigxiviziwe kanjalo nencwadi efungelwe efakazela ukuthi ingane ayisenabo abazali. Ngokocwaningo lwePietermaritzburg Economic Justice and Dignity Group (Pmbejd) ingane idinga uR803.46 ukuze ithole ukudla okunomsoco nyangazonke. Ababhekela izingane bakushayele ihlombe ukwethulwa kwesibonelelo esengeziwe sikaR250 besho ukuthi sizosiza ekulweni nendlala ehlasela izingane. 