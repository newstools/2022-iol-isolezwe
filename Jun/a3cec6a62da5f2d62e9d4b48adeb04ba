IZOBHALA zigadwe ngonogada abaqeqeshiwe izitshudeni zaseMangosuthu University of Technology (MUT) emuva kombhikisho wangeledlule omise nse ukubhalwa kwezivivinyo ngesikhathi kushiswa izimoto kucekelwa nempahla yesikhungo. Kulesi sikhungo kuzovunyelwa kuphela izitshudeni nabasebenzi abazoveza amakhadi uma bengena kuso kanjalo nalabo okunobufakazi bokuthi kukhona abantu abazohlangana nabo. Lesi simemezelo senziwe yibamba lomphathi wenyuvesi uSolwazi Marcus Ramogale, emuva komhlangano wabaphathi kulesi sikhungo. Uthe ubalelwa kuR2 million umonakalo odalwe yilo mbhikisho. “Sinqume ukuthi ukuze kuvikelwe izitshudeni, abasebenzi kanjalo nempahla, sizotshala onogada ezindaweni okubhalelwa kuzona ukuze kungabi nokuphazamiseka kwezivivinyo. Akuzongena noma ngubani enyuvesi ngaphandle kwezitshudeni nabasebenzi abazoveza amakhadi. Kuzongena nalabo abazobonana nabathile kodwa uma bezoveza ubufakazi balokho.” Uthe bavumelene ngokuthi namhlanje kuyaqala ukufunda nokubhalwa kwezivivinyo ezahlehla ngeledlule. Ubalule nokuthi kukhona nesandla sesithathu kulokhu kushiswa nokucekelwa phansi kwempahla njengoba kuthinteka nezinye izitshudeni zakwamanye amanyuesi akulesi sifundazwe. “Kunezitshudeni eziboshiwe zakwamanye amanyuvesi ezithintekayo kulokhu kucekelwa phansi kwempahla. Sitholile nokuthi kunomkhankaso wenhlangano ethile yezitshudeni wokuthi kuphazanyiswe futhi kungabi nozinzo emanyuvesi nasemakolishi amaTVET ukuze le nhlangano iphathe imikhandlu yezitshudeni kulezi zikhungo. Le nhlangano ifaka ingcindezi ukuze kuthi uma iphumelela kubekeke kahle igama layo ukuze yesekwe, uma ihluleka ukufaka ingcindezi bese kushiswa impahla.” Uthe bamise nezitshudeni ezingu-22 zaseMUT, ezine zazo zingamalungu omkhandlu wezitshudeni. “Ophenyweni esilwenzile sithole ukuthi isitshudeni esinesandla embhikishweni wangeledlule sasingumengameli womkhandlu wezitshudeni eMUT. Kukhona nesinye esasiyingxenye yombhikisho wanyakenye esivele simisiwe, naso ebesiyingxenye yombhikisho. Sifuna nokucacisa ukuthi sizikhathalele izikhalo zezitshudeni kodwa umkhandlu wazo ufuna sikhokhele izitshudeni ekubeni iNSFAS ingakaqinisekisi ukuthi izozixhasa.” Uthe izivivinyo zokuchibiyela zizobhalwa ngoJulayi 13. Embhikishweni kuphihlizwe amawindi ebhasi yesikhungo, kwashiswa imoto eyiveni nencane, kwashiswa indlu yonogada abaphuma ngesamagundane, kwashiswa indawo yokungena enyuvesi.