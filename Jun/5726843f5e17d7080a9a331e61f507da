UMENGAMELI Cyril Ramaphosa, uyazichitha izinsolo zokuthi wafihla icala ngesikhathi kugqekezwa epulazini lakhe eliseLimpopo.Kunalokho uRamaphosa umsola ngokuthi unehaba owayengumphathi wezinhloli, uMnuz Arthur Fraser, okuwuyena ovulele uRamaphosa icala. Ngesonto eledlule uFraser uvulele uRamaphosa icala, emsola ngokwephula umthetho ngokufihlela amaphoyisa isigameko sokugqekezwa epulazini lakhe eliseLimpopo. Ngokusho kukaFraser izigilamkhuba zashaya zachitha no-4 million wamadola ase-US esigigabeni esenzeka ngo-2020. Izolo uRamaphosa ukuphikile ukuthi kukhona lapho aphula khona umthetho. Ethula inkulumo yokuvala ingqungquthela yokukhetha ubuholi be-ANC esifundazweni iLimpopo, uRamaphosa uthe imali okukhulunywa ngayo kwakuthengwe ngayo izilwane azifuye epulazini okwagqekezwa kulo. “Nginebhizinisi lapho ngithenga ngiphinde ngidayise izilwane. Abanye abantu abathenga izilwane baqhamuka emazweni angaphandle. IPhalamende ngalibikela ukuthi nginalolu hlobo lwebhizinisi. “Iqiniso wukuthi imali eyalahlekayo yincane kakhulu kunale okukhulunywa ngayo. Yihaba nje leli engibona kubikwa ngalo kwabezindaba. Iqiniso wukuthi le mali iqhamuka ekudayisweni kwezilwane. Angikaze ngintshontshe imali yabakhokhi bentela, futhi angisoze.” URamaphosa akazange afune ukuphumela obala ukuthi yimalini eyalahleka ngesikhathi kugqekezwa epulazini lakhe. Akafunanga nokusho ukuthi kungani engazange alivule icala emaphoyiseni. URamaphosa uthe ngeke ayiphendule imibuzo ngoba kusenophenyo oluqhubekayo. I have never stolen money from anyone. My integrity as a leader will never allow me to do so. pic.twitter.com/CTdnj25w6a