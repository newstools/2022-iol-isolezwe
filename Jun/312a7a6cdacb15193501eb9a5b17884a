KUBOSHWE intombazane eneminyaka engu-16 yabekwa icala lokubulala ingane yayo ebinamasonto amabili izelwe isidumbu sayo safihlwa esikhwameni sezincwadi eCalcutta, eMpumalanga. Ngokombiko wamaphoyisa, ugogo wengane ubelele kanti uzophaphama entathakusa ngoLwesine aphuthaze umzukulu wakhe eduze kwakhe. Kuthiwa lo gogo uvuke wamcinga umzukulu ngesikhathe ebona engekho eduze kwakhe, wase ebuza unina wengane ukuthi iphi, wanqaba ukukhuluma. Okhulumela amaphoyisa eMpumalanga, uBrigadier Selvy Mohlala uthe ugogo wengane ubikele amaphoyisa ngalokhu. “Amaphoyisa afike abuza unina wengane ukuthi ingane iphi. “Ugcine evumile ukuthi uyibulele ingane isidumbu sayo wasigxisha esikhwameni sezincwadi zesikole. “Uphinde wakhombisa amaphoyisa ingumbi afihle kulona isikhwama esinesidumbu,” kusho uMohlala. Uboshwe ngalelo sikhathi kanti kulindeleke ukuthi avele enkantolo kungekudala. UKhomishana wamaphoyisa eMpumalanga uLieutenant General Semakelang Manamela uzwakalise ukushaqeka ngalesi sehlakalo asichaze njengesibuhlungu. Weluleke abazali abasebancane ukuthi bafune usizo ezinhlakeni ezifanele ukuze behlise umthwalo emahlombe abo bangazitholi sebenza izinto ezifuze lesi.