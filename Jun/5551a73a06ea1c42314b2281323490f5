USOMABHIZINISI owaziwa ngokukhangisa ubukhazikhazi bempilo yakhe, usiphonsela inselelo isinqumo senkantolo. UMnuz Hamilton Ndlovu uphonsela inselelo isinqumo senkantolo equla amacala akhethekile, sokuthi abuyise imali elinganiselwa kuR158 million ayithola ngezinkampani ezazinikezela ngezinsiza zokuvikela amagciwane, amaPPE esifundazweni iGauteng. Ngokophenyo lophiko lweSpeecil Investigating Unit, kuvele ukuthi kwasetshenziswa kuphela imali engangoR15 million ngokomsebenzi owawudingeka kulo R172million owakhokhelwa uNdlovu nezinye izinkampani. Enye imali yasetshenziselwa izinto ezingahlangane nomsebenzi abebewenza. UNdlovu ubesebenzisa izinkampani ezahlukene ukuthola amathenda kodwa zonke zingezakhe. Izinkampani, yiBugatti Security Services and Projects (Pty) Ltd, Hamilton Holdings (Pty) Ltd, Mok Plus One (Pty )Ltd, Abompetha (Pty) Ltd, Feliham (Pty) Ltd, Persto (Pty) Ltd neKgodume Mokone Trading Enterprises (Pty) Ltd nabaqondisi bazo bazokhokha imali engangoR158 million. Emaphepheni okudluliswa kwecala, uNdlovu nezinkampani zakhe bathi  inkantolo ayisebenzanga ngendlela ophenyweni lwayo lwamaqiniso, okuyinto eyenze yangaluhlaziya ngendlela udaba, ukuthi amaqiniso ahlale obala. “Inkantolo ayiwusebenzisanga ngendlela efanele umthetho futhi isebenzele phezo kwamaqiniso okungesiwona. Isebenzise igunya layo eliyimfihlo ngokungafanele,” kusho amaphepha okudluliswa kwesinqumo senkantolo. 