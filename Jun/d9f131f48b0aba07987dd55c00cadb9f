LIGUQILE okwesikhashana icala lokubulawa kukaSenzo Meyiwa kuvela idokodo lesibili elikhomba abanye abasolwa. Leli dokodo elingunombolo 536 liveza ukuthi umqondisi wezokushushisa enkantolo iSouth Gauteng waveza ukuthi abantu okumele baboshwe yilabo ababesendlini. Lokhu kuqukethwe u-exhibit C kuleli dokodo lango-2019 futhi kulona kukhona ubufakazi bukaSergeant Thabo Mosia okuyisitatimende sesibili kulesi sokuqala sedokodo obekusetshenzwa ngalo. Ngokwaleli dokodo, abantu okwakufanele babekwe amacala nguLongwe Twala, Kelly Khumalo, Gladness Khumalo, Zandi Khumalo, Tumelo Madlala, Mthokozisi Twala, Maggie Phiri, nokusekhasini lesihlanu nelesithupha. UMaggie Phiri, ngokusho kobufakazi obuvezwe enkantolo ngoMsombuluko, ungufakazi owafika nabanye kubo kaKelly ngemuva kokuqhuma kwesibhamu, yena uvezwe njengomuntu owaqoqa amakani otshwala kulo muzi ngoba ethi akafuni ukuthi amaphoyisa abone ukuthi kwakuphuzwa. NgoFebhuwari, Isolezwe langeSonto labika ukuthi icala likaMeyiwa linomphenyi omusha othembisa okuhlukile ngaleli cala. Ngokwalowo mbiko, kwavela ukuthi kunabanye abangase badliwe ngamasongo kaSigonyela, okuthiwa babekhona endlini ngesikhathi kubulawa unozinti we-Orlando Pirates neBafana Bafana. Isolezwe ngeSonto  lathola ngomthombo walo osondelene nophenyo ukuthi kunesikwibhisi somphenyi wamacala esinikwe leli cala salisebenza, uphenyo lwakhomba abanye abasolwa. Umthombo usesikhundleni esiphezulu emaphoyiseni futhi uyalwazi udaba. 