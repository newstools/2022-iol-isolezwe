SISHUBILE isimo eNkantolo eNkulu iNorth Gauteng, ePitoli ecaleni lokubulawa kukanozinti we-Orlando Pirates neBafana Bafana, uSenzo Meyiwa. Kuze kwama kancane ukuqulwa kwecala, ufakazi woMbuso, uSergeant Thabo Mosia, ecela ukuba atholelwe utolika okhuluma ulimi lwakhe lwebele, ngoba kukhona imibuzo emdidayo. U-Advocate Zandile Mshololo, omele umsolwa oyedwa kuleli cala, nguyena ofake kunopitolo uMosia. UMshololo uqhubeka nemibuzo yakhe mayelana nokuphathwa kwendawo yesigameko lapho okwabulawa khona unozinti we-Orlando Pirates neBafana Bafgana. Kuvela ukuthi uMosia wakhonjiswa nguBrigadiar Philani Ndlovu (osanda kudlula emhlabeni) izindawo okumele aziphenye. “Uphenye kuphela izinto obuzikhonjiswa uBrigadier Ndlovu, yingakho ungayibonanga inhlamvu phezu kwetafula eduze komnyango?” kubuza uMshololo. UMosia uyavuma ukuthi wathatha izithombe kuphela lapho akhonjiswa khona nguNdlovu futhi akazange athathe ubufakazi beminwe emnyango okuthiwa kwangena kuwo umsolwa owahlasela abebesendlini. Ufakazi uqhubeka athi wabona kungcono ukubiza abaphenyi abanolwazi ngokuphenya indawo yesigameko, yingakho angayibonanga inhlamvu. UMosia uvuma neyokuthi uBrigadiar Ndlovu ubengenalo ulwazi olwanele lokuphenya indawo yesigameko njengaye, futhi akalwenzanga olwakhe uphenyo lokuqinisekisa okwakushiwo nguNdlovu. “Yebo, ngakwamukela okwakushiwo nguBrigadiar Ndlovu ngale kokukuphikisa. Ngemuva kokuthatha izithombe kulokhu engakhonjiswa khona, ngabe senginquma ukuthi kungcono kubizwe uphiko olubhekele lo msebenzi,” kusho uMosia. Ngemuva kokuthwebula izithombe eziyisishiyagalombili ayekhonjiswa zona, wabe esebuyisela umsebenzi kuNdlovu, wahamba. 