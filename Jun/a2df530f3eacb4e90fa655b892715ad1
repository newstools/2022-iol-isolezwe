ABAHLAZIYI bezepolitiki baxwayisa ngokuthi kusazobhebhetheka ukwanda kwezigameko zokubulawa kosopolitiki KwaZulu-Natal. Baxwayisa ngokuthi ukushintshwa komthetho wezokhetho uvumele ukuthi abantu bakwazi ukungenela ukhetho lukazwelonke ngokuzimela kuzodala ukuthi kunyuke ukubulawa kosopolitiki esifundazweni esivele sinenkinga yokubulawa kosopolitiki. Isexwayiso basikhiphe emva kokubulawa kwekhansela le-EFF eMkhanyakude, uMnuz Mxolisi Buthelezi, odutshulwe ngeledlule. Ukwenzakaliswa kwakhe kulandelwe yimizamo yokusocongwa kwekhansela leDA kuMasipala AbaQulusi, uMnuz Swelakhe Shelembe, osinde edutshulwa. Lezi zigameko zilandela emva kwenqwaba yezinye zokubulawa kosopolitiki, iningi labo elingamakhansela. Phakathi kwamakhansela asebulewe kusukela kuqalelo nyaka, kubalwa ikhansela le-ANC ku-ward 103 eThekwini, uMnuz Minenhle Mkhize, ikhansela le-IFP elalingusomlomo kuMasipala Amajuba, uMnuz Reginald Ndima, nekhansela le-ANC ku-ward 13 kuMasipala uMvoti, uMnuz Thembinkosi Lombo. Abahlaziyi bezepolitiki bathi njengoba bekukade kuvame ukubulawa kwamakhansela, sekuzobulawa namalungu esiShayamthetho nePhalamende uma sekushintshwe umthetho wezokhetho. Umhlaziyi ozinze eNyuvesi yaseWestern Cape, uMnuz Bheki Mngomezulu, nomhlaziyi ozimele, uMnuz Thabani Khumalo, bathe ukuvunyelwa kwabantu ukuthi bangenele ukhetho lukazwelonke ngokuzimela kuzobeka engcupheni impilo yabaholi abanogazi. UMngomezulu utheabaholi abathandwa ngabantu abazokhetha ukungenela ukhetho ngokuzimela bangase babulawe. “Labo abangathandwa ngabantu bazobona indlela elula yokuthi babulale abathandwa ngabantu. Le nto yokubulawa kosopolitiki akuyona intoezophela maduze.” UMngomezulu uthe ukubulawa kosopolitiki kusho ukuthi izwe lizogcina liphethwe ngabantu “abangenangqondo”. UKhumalo unanele amazwi kaMngomezulu, wathi abaholi abanogazi kuzofanele bagawule babheke. “Inkinga enkulu wukuthi ipolitiki yakuleli lizwe ibolile phuhlu. Akulona iqembu elibusayo kuphela elinenkinga. Abantu sebathatha ipolitiki bayenza isinkwa. Njengoba imisebenzi ingatholakali, sonke sesizobanga leli thambo elingenalutho. Bonke abantu bazofuna ukuba wosopolitiki.” Amaqembu ezepolitiki ahlukene phakathi ngokubulawa kosopolitiki. Amaningi akholelwa ekutheni ukwehluleka kwamaphoyisa ukubopha abasolekayo yikhona okwenza ukuthi ziqhubeke izigameko zokubulawa kosopolitiki. Kepha okhulumela i-ANCKwaZulu-Natal, uMnuz Nhlakanipho Ntombela, uthe kuningi osekwenziwe ngamaphoyisa ukubopha abasolekayo. “Ukujutshwa kwethimba lamaphoyisa elikhethekile ukuba liphenye ukubulawa kosopolitiki KwaZulu-Natal kukhombisa ukuthi amaphoyisa azimisele ngokulwanokubulawa kosopolitiki. Imiphumela isiqalile ukubonakala. “Yingakho kukhona asebeboshiwe (eThekwini) ku-ward 103 nase-101. Yize kukhona asebeboshiwe kodwa maningi amanye amacala angakasonjululwa. Sifisa amaphoyisa akwazi ukusombulula wonke amacala.” Okhulumela i-IFP, uMnuz Mkhuleko Hlengwa, uthe ukungaboshwa kwabasolwayikhona okukhuthaza izigilamkhuba ukuthi ziqhubeke nokubulala osopolitiki. “Uma uzobheka izibalo zokubulawa kosopolitiki, bancane kakhulu abantu abasaboshiwe. Lokhu kuyizinkomba zokuhluleka kwamaphoyisa. Kufanele engabe kunabantu ababoshwayo futhi bashushiswe ngesivinini.” I-EFF neDA bathe kuyishwa ukuthi ukubulawa kosopolitiki kuyaqhubeka esifundazweni nangemva kokuthi kwaba nekhomishini eyayiphenya izigameko zokubulawa kosopolitiki. Umbiko wekhomishini eyayiholwa iJaji Marumo Moerane, wethulwa ngo-2018. Okhulumela i-EFF, uMnuz Sinawo Thambo, uthe ukubakhona kweKhomishini kaMoerane akuzange kwenze mehluko. “Liyaqhubeka nokuchitheka igazi losopolitiki KwaZulu-Natal. Siyazigxeka lezi zigameko eziqhubeka KwaZulu-Natal. Sinxusa ukuthi kube nozinzo. Sifisa amaphoyisa aphenye lezizigameko.” Okhulumela iDA ekomitini elibhekele ukusebenza koMnyango wezokuBusa ngokuBambisana neziNdaba zoMdabu esiShayamthetho KwaZulu-Natal, uMnuz Martin Meyer, uthe bafisa kulandelwe izincomo zeKhomishini kaMoerane.“ Sifisa ukuthi kulandelwe izincomo zekhomishini, hleze kuzophela ukubulawa kosopolitiki.” Usihlalo wenhlangano yohulumeni basekhaya KwaZulu-Natal, iSA Local Government Association,uMnuz Thami Ntuli, uthe ukunyuka kwezibalo zokubulawa kwamakhansela kufaka uvalo. “Ukwenyuka kwezibalo kukhombisa ukuthi akuphephile ukuba yikhansela. Sinxusa izinhlaka zokuphepha ukuba ziphenye lezi zigameko futhi zibophe abasolwa.” Ikomiti elibhekele ukusebenza koMnyango wezokuBusa ngokuBambisana neziNdaba zoMdabu esiShayamthetho KwaZulu-Natal lizwakalise ukukhathazeka ngezigameko zakamumva. Emhlanganweni wangoLwesibili ikomiti livumelane ngokuthi lizoba nomhlangano nekomiti elibhekele ukusebenza koMnyango wezokuPhepha koMphakathi esiShayamthetho KwaZulu-Natal, lapho kuzomenywa khona noNgqongqoshe woMnyango wezokuBusa ngokuBambisana neziNdaba zoMdabu kuzwelonke, uDkt Nkosazana Dlamini Zuma. UNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, uthe bakhathazekile ngokubulawa kwamakhansela. UHlomuka uthe umsebenzi owenziwa ngamaphoyisa uyabonakala njengoba bekhona asebeboshelwe amacala okubulawa kosopolitiki. Okhulumela uMnyango wezokuPhepha koMphakathi KwaZulu-Natal, uMnuz Thuba Vilane, uthe akusilona iqiniso ukuthi abekho abantu ababoshelwe amacala okubulawa kosopolitiki. Uthe uNgqongqoshe wezamaPhoyisa, uMnuz Bheki Cele, usanda kuba nesithangami sabezindaba lapho eveze khona abantu asebeboshi wekusukela kwajutshwa ithimba lamaphoyisa elikhethekile ukuba liphenye izigameko zokubulawa kosopolitiki KwaZulu-Natal. Ngokwezibalo ezethulwa nguCele bangu-289 abantu asebeboshelwe amacala okubulawa kosopolitiki angu-258.  