UTHOLE ibheyili umholi wendabuko (37) ngemuva kokuvela eNkantolo yeMantshi yaseNyoni, ngoLwesibili, ngecala lokutholwa nezibhamu ezingekho emthethweni. Kuthiwa umsolwa utholwe nezibhamu nezinhlamvu okungekho emthethweni, ngesikhathi amaphoyisa enomkhankaso, ethole umbiko ngalokhu, eMacambini Reserve, eNyoni, ngoLwesibili ezintatha. Amaphoyisa abe esethola incwadi ewagunyaza ukuthi aseshe lapho kuhlala khona umsolwa. Ngesikhathi amaphoyisa esesha, athole izinhlobo ezahlukene zezibhamu, okubalwa kuzo ama-pistol amabili, isibhamu esikhulu  nezinhlamvu ezingu-189. Umsolwa ube eseboshwa wabekwa icala lokutholakala nezibhamu nezinhlamvu okungekho emthethweni nokuhluleka ukubeka kahle izibhamu. Uphenyo lwamaphoyisa lube selumhlanganisa namacala amabili okuzama ukubulala abikwa esiteshini samaphoyisa eNyoni, phakathi kukaFebhruwari noMashi, nyakenye. Okhulumela amaphoyisa KwaZulu-Natal, uConstable Thenjiswa Ngcobo, uthe umsolwa uvele eNkantolo yeMantshi eNyoni, ngoLwesibili, wanikwa ibheyili. Uzobuye avele enkantolo ngo-Agasti 30, 2022.