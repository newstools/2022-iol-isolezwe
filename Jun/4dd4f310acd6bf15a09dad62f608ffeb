UCHAZWE njengeqhawe umfundi wezindaba zoKhozi FM, uS’celo “Mbhishobhi oMkhulu” Mbokazi, enkonzweni yomngcwabo wakhe izolo, eNgqofane eMacambini. Zonke izikhulumi zimchaze njengomuntu obenamahlaya futhi ewusizo. Uhlelo beluphethwe nguZanele LaMbokazi- Nkambule ngokubambisana noMfundisi Enoch Madlala. Inkunzimalanga yetende obekunenkonzo yomngcwabo kulo beligcwele liphuphuma abazalwane abekhonza nabo, omakhelwane izihlobo nabangani. Ekhulumela abangani uDJ Sgqemeza obehambisana no-Irvin Sihlophe, uthe kuningi akufunde kuMbokazi okubalwa ukungaziphakamisi nokuba wusizo kubantu. “Ukugcwala ngalolu hlobo kuchaza yona inhliziyo yakhe futhi ngifisa sibonge uKaMadlala omnakekele kwaze kwaba sekugcineni. Ngiganiwe nje namhlanje kungenxa yakhe uS’celo,” kusho uSgqemeza. USihlophe unanele ngokuthi indlela abemkhonze ngayo uNkulunkulu bekubonakala ngokuthi azinikele emsebenzini wakhe ngokuqopha izinkonzo, ekubeni akuwona umsebenzi ayewuqashelwe lowo. Baningi abathumele amazwi enduduzo okubalwa kubona uMengameli we-IFP, uMntwana Mangosuthu Buthelezi neNdlunkulu yaKwaZulu. UMnuz Busani Mthembu, ongesinye sezikhulu zakwaSABC KwaZulu-Natal, uthe abasavamile abantu abafana noS’celo ngendlela abehlonipha ngayo, omncane nomdala. “Kuningi akwenze kahle, ngisho esegula ubeza emsebenzini. Nokuthobeka kwakhe yikona obekumenza angahambisi udumo phambili yize ubaziwa kuzona zonke izinkalo,” kusho uMthembu. Utshele uyise kaS’celo ukuthi aziqhenye ngendodana yakhe ngoba ikwenze konke ekufundiswe ekhaya, watshela nenkosikazi nabantwana bakhe abathathu ukuthi kumele basike iphethini kuyena. Obekhulumela izelamani zakwabo, uNksz Fikzo Mbokazi, ongumagcino uthe uzomkhumbula ngamancoko umfowabo omdala futhi kuningi abenzele kona beyizelamani zakhe. Emuva kwenkonzo edonse imini yonke, uMbokazi ufihlwe emathuneni asekhaya. 