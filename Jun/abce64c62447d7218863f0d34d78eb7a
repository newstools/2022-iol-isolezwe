 ISANTACO KwaZulu-Natal ithi izopaka amatekisi, ijoyine labo abazovala thaqa izwe ngoJuni 10 bebhikishela ukunyuka kwentengo kaphethroli emba eqolo. Lokhu kushiwo okhulumela iSouth African National Taxi Council (Santaco) esifundazweni, uMnuz Mdu Makhunga. UMakhunga uthe bazwile ukuthi kukhona abazokwenza i-#NationalShutdown ngenxa kaphethroli obizayo. “Nakanjani sizobajoyina abazovala izwe. Sizoqale sihlangane nezinhlaka ezigqugquzela umbhikisho wokuvalwa kwezwe, sikhulume. Uhulumeni akayixhasi ngalutho imboni yamatekisi, konke esikwenzayo sithutha umphakathi kuphuma emaphaketheni,” kusho uMakhunga. Ubalule ukuthi ukukhuphuka kwemali yokuthenga uphethroli ngale ndlela kulimaza ibhizinisi lamatekisi.Ugcizelele nokuthi izokhuphuka imali yokugibela itekisi kubona bonke ososeshini baKwaZulu-Natal abangu-254 kusukela ngoJulayi 1. Uthe ematekisini ahamba amabanga amafishane izokhuphuka ngoR3, ahamba amabanga amade kuthasiselwa okungenani ngoR50. NgoLwesithathu olwedlule uhulumeni unyuse intengo kaphethroli ngoR2.43 cents ilitha, wakhuphula ngoR1.10 ilitha kadizili. USihlalo weKZN Transport Alliance, uMnuz Musawenkosi Maphumulo, ugcizelele ukuthi izokhuphuka imali yokugibela itekisi. Naye ukhale ngophethroli omba eqolo kodwa wathi basafakana imilomo embonini yamatekisi abakasithathi isinqumo esingumnqamulajuqu ukuthi imali izokhuphuka ngamalini. “Kungenzeka sithi ukuqinisa emalini ezokwengezwa ngenxa yokukhuphuka kukaphethroli osekwenzeke kaningi. Ezindaweni ebezithasisela ngeshumi kulokhu kungenzeka sifake ngaphezu kwalokho,” kusho uMaphumulo. Uthe impi yabo ayibhekisiwe kubagibeli kodwa kulabo abanyusa uphethroli ekubeni uhulumeni akayixhasi ngalutho imboni yamatekisi.