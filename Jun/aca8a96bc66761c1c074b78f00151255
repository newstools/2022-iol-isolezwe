UFUNA ubulungiswa owesifazane othi usehlala ngokugula kulandela isehlakalo sokukhahlelwa kabuhlungu wumphathi wakhe emsebenzini. UNkk Mpume Hlongwa (42) osebenza endaweni okulala kuyo izivakashi eseMontclair, eThekwini, uthe uhlukumezeke kakhulu emoyeni ngemuva kwesigameko esenzeka esemsebenzini ngoFebhuwari. Uveze ukuthi umphathi wakhe wesifazane wamkhahlela ngemva kokumqonda, emtshela ukuthi akathandi afafaze izindaba zakhe zangasese emsebenzini. Uthe umphathi wabe esemlandela, wamkhahlela esinqeni, okwenza awe kabuhlungu alimale. “Wavele wangithuka ngesikhathi ngimkhuza, wangitshela ukuthi akayiboni inkinga ngalokhu akwenzile. Kwathi ngesikade wangilandela, wabe esengikhahlela ngigobile. “Ngawa kabuhlungu ngalimala, kwaphoqeleka ukuthi unogada owayekhona ngesikhathi kwenzeka isigameko, angibizele abezimo eziphuthumayo, ngaphuthunyiswa esibhedlela lapho kwavela khona ukuthi kuphazamiseke umthungo wami wokubeletha,” kusho uNkk Hlongwa. “Le nto ingithintile kakhulu nasemoyeni ngoba ngiphenduke ihlaya emsebenzini. Okungiphula kakhulu umoya wukuthi konke lokhu kwenzeka phambi komuntu wesilisa. Kuthe ngiphuma esibhedlela ngadlulela esiteshini samaphoyisa eMontclair ukuyovula icala,” kuchaza yena. Uthe ngemuva kokuvula icala, umphathi wakhe wabizwa yizikhulu emsebenzini zamxosha ngalesi senzo. Uthe kunzima ngoba isimo sakhe sempilo siphazamisekile, okudala ukuthi angakwazi Ufuna ubulungiswa ngokukhahlelwa wumphathiukuqhubeka asebenze kahle emsebenzini. Uthe umthungo wokubeletha obusuphola waphazamiseka, usephila nezinhlungu eqolo. “Akakaze akhombise ukuzisola. Kwahlula ngisho abaphathi bakhe bemtshela ukuthi akazoxolisa ngento ayenzile, wathi ngeke akwazi ukuxolisa ngoba akaliboni iphutha lakhe,” kubeka uNkk Hlongwa. Uthe yize lo mphathi wagcina exoshiwe kodwa yena usafuna ubulungiswa aboshwe ngamaphoyisa. Uthe kwakungeve kuyinhloso yakhe ukuthi lo wesifazane axoshwe kodwa wayethemba ukuthi uzozehlisa axolise uma emtshela ukuthi umphathe kabi. Uveze nokuthi lesi sigameko kwakungesona esokuqala. “Ngonyaka ka-2019, waqhamuka wangikhahlela kabuhlungu ngimile kungenzakalanga lutho, kwathi uma ngimbuza, wathi uyadlala. Wathola isexwayiso ngemuva kokuthi ngimcebe kubaphathi, waxolisa wathi ubedlala, angeke aphinde. Kwangixaka uma esephinda engikhahlela futhi emva kweminyaka emibili singekho nesizathu esiphathekayo,” kuchaza yena. Uthe sawathoba amanxeba isinyathelo senkampani sokumxosha kodwa ubona sengathi amaphoyisa adonsa izinyawo ecaleli alivula ngoba umsolwa uze waboshwa sekuphele isikhathi eside alivula icala. Uthe umseshi ophethe icala wamtshela ukuthi asikho isidingo sokuthi aye enkantolo ngenkathi lo wesifazane evele khona ekuqaleni kwale nyanga futhi akaziswanga ngokuthi kwenzakalani khona. Uthe iyodwa into eyomanelisa, ukubona ubulungiswa ngoba ukuhlukunyezwa kwabasebenzi kuyisihlava esibi, esigcina singabikwanga ngoba abantu besabela ukulahlekelwa umsebenzi. Okhulumela amaphoyisa KwaZulu-Natal, uLieutenant Colonel Nqobile Gwala, uthe icala lokushaya liyaphenywa ngamaphoyisa aseMontclair. Uthe ummangali wavula icala esola ummangalelwa ngesigameko sokushaya esenzeka esemsebenzini kuBenson Road, eMontclair, ngesikhathi eshaywa wumsolwa amaziyo kulandela ingxabano. “Umsolwa oneminyaka engu-55 ubudala, uboshwe wathweswa icala. Uvele ngaphambi kweNkantolo yeMantshi yaseWentworth ngoMeyi 11, 2022,” kuchaza uLt Col Gwala. 