KUSHAYISANA inkulumo kwabazibonele isigameko esenzeke ePeople’s Park, eMoses Mabhida Stadium, phakathi kukaNgizwe Mchunu noNdunankulu waKwaZuluNatal, uMnuz Sihle Zikalala, ngempelasonto edlule. UNgizwe usole uZikalala ngokumshaya wavula icala esiteshini samaphoyisa eDurban Central. NoZikalala uvule elokushaywa nokwehliswa isithunzi.Omunye wabazibonele ongathandanga ukudalulwa, uthe uNgizwe unehaba uma ethi ushayiwe. “Ubethi ukhuluma noZikalala kodwa uZikalala ekhombisa ukuthi akazimisele, wamchiliza kodwa akamshayanga njengoba uNgizwe esho,” kusho obethamele umcimbi. Abanye abebekhona abakhulume nephephandaba elinguzakwabo weSolezwe, iDaily News, bathe uZikalala ugadlile. “UZikalala ushaye uMchunu ngesibhakela nokuyingakho ebefuna ukuvula icala,” ucashunwe kanje kwiDaily News. Omunye ucashunwe ethi kube yisigameko esibonwe ngabaningi ngesikhathi uNgizwe ememeza ekhuluma noZikalala. Uthe kuke kwaba nesikhathi lapho ecele khona ukuphelezelwa eyovula icala ngoba ethi usabela ukuphepha kwakhe. Umhleli womcimbi uXolani Mcineka esitatimendeni asinameke ekhasini lakhe kwiFacebook, ubonge ababasekile. “Akekho owake waphupha ukuthi ingoma iyohamba ibe kuleli zinga esilibonile izolo. Angikaze ngicabange ukuthi nami ngesikhathi ngisadla anhlamvana, leli gugu elingaka lobabamkhulu liyophakanyiswa kangaka phambi komhlaba,” kusho uMcineka. Ubonge uhulumeni wesifundazwe, uMasipala weTheku neSilo uMisuzulu kaZwelithini. “Okokugcina, ngithanda ukubonga zonke izimenywa zethu nabebethamele ngokuhlonipha imigomo yezokuphepha kwiCovid-19. Umcimbi uphele ngezinga eliphezulu, kungekho zigameko zabalimele ezibikiwe nezigameko ezibeka abanye engcupheni. Sengathi uNkulunkulu anganibusisa nonke futhi anivikele size sihlangane ngonyaka ozayo!” 