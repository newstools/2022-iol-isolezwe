BAHLANGANE nezimbila zithutha bengena kuleli ngokungemthetho besebenzisa umngcele ongavamile ukugadwa. NgeSonto eintathakusa, uphiko lwamaphoyisa, ngokubambisana nombutho wamasosha bebehlele isivimba-mgwaqo ku-R702/ R26 nokuyindawo engasemngceleni iWepener engavamile ukuba nabaqaphi eningizimu yesifundazwe iFree State. Ngesikhathi amaphoyisa esaqaphe isimo kuqhamuke amatekisi angu-13 ama-Quantum, iToyota Regious empunga , iVW Golf ebomvu neBMW 523i empunga. “Itekisi lokuqala alizange lime ngesikhathi umshayeli eyalelwa amaphoyisa ukuthi ame eceleni komgwaqo. Abebengaphakathi bavulele ngenhlamvu bebhekise kwabomthetho nabo baphindisela,” kusho amaphoyisa. Kulimale owesilisa oyedwa kulokho  kudubulana ophuthunyiswe esibhedlela esiseBloemfontein. Ngemuva kwalokhu, kumiswe zonke lezi zimoto zahlolisiswa. Kutholakale abagibeli abangu-158 abebengenawo amaphepha okungena kuleli. “Kutholakale izibhamu ezimbili kwiBMW ebinamadoda amahlanu aneminyaka elinganiselwa ku-24 kuya ku-39. Kubonakale ukuthi inombolo yale moto nayelo ekwi-disk akuhambisani,” kusho amaphoyisa. Aboshwe wonke la madoda nalabo abangu-158 abebesematekisini babekwa amacala okuba kuleli ngokungemthetho, ukutholakala nezikhali ezingekho emthethweni nempahla okusolakala ukuthi yebiwe. Bazovela enkantolo yeMantshi eWepener ngoLwesibili. Ukhomishana wamaphoyisa kulesi sifundazwe uLt Gen Baile Motswenyane ukuncome kakhulu ukusebenza kwamaphoyisa. “Njengezinhlaka ezibhekele ezokuphepha kuleli, ngeke sivumele izimo lapho abantu benza khona umathanda bengayihloniphi imithetho yethu,” kusho yena