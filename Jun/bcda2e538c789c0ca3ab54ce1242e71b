IVUME icala yagwetshwa iminyaka emihlanu ibhadla ejele indoda eyantshontsha imoto eMobeni, eThekwini, ngesikhathi sezibhelu, kutatshwa ezitolo ngoJulayi 2021. Inkantolo yesiFunda yaseThekwini igwebe uNhlanhla Samkelo Mthembu (31) emuva kokuvuma ukuthi weba imoto yebhizinisi iToyota Hino yentengo kaR350 000. Okhulumela uphiko lwezokushushisa, iNational Prosecuting Authority (NPA) KwaZulu-Natal, uNkk Natasha Ramkisson-Kara, uthe indawo yebhizinisi okwatatshwa kuyona yavula icala ibika nangokwebiwa kwezimoto zayo. Uthe enye yalezi zimoto ezebiwa yilena uMthembu agwetshelwe yona. UNkk Ramkisson-Kara uthi, esitatimendeni esifungelwe uMthembu abekade evuma khona icala enkantolo, uthi yena nabangani bakhe bazithela phezu kwabantu ababekade bentshontshe lezi zimoto. “UMthembu uthe abantu ababekade bentshontshe izimoto kule ndawo yebhizinisi babehlangabezana nobunzima, bengakwazi ukuzishayela. Uthi yena nabangani bakhe babe sebelekelela laba bantu, bashayela izimoto,” kusho uNksz Ramkisson-Kara. Kuthiwa uMthembu ulandise inkantolo wathi wayishaya yazula imoto kwathi uma befika eSikhaleni, behla babaleka ababesemotweni, kwasala yena yedwa. Kuvela ukuthi imoto eyayihamba uMthembu yayine-tracker okuyinto iNPA ethi yenza le ndoda yabanjwa. I-NPA ithi umshushisi wecala uMnuz Vishalan Moodley, utshele inkantolo ukuthi libucayi icala elithweswe uMthembu ikakhulukazi ngoba lenzeka ngesikhathi sezibhelu zokutapa, isifundazwe sesiphenduke amanikiniki. Kuthiwa inkantolo imhlole njengomuntu ongakulungele ukuphatha isibhamu uMthembu. I-NPA isamukele isigwebo esikhishwe yinkantolo yancoma nokusebenzisana okuhle phakathi kwabashushisi namaphoyisa.