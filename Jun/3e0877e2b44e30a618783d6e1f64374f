IZIHLATHI zivakashele izindlebe kwizaguga zaseChesterville ebezizogubha iminyaka ewu-20 kwasungulwa Isolezwe ezihambe sezitshethe igilosa. UNkk Jennifer Hadebe waseChesterville uthe uyabonga kakhulu ngokuthi Isolezwe, lize kubona libaphathele nezipho. “Ngingumfundi weSolezwe, angiyidingi nethelevishini uma senginephephandaba lami ngoba lingilethela izindaba zishisa. Ngiyajabula kakhulu ukuthi namhlanje lizogubha nathi siwogogo nomkhulu, lisilethe eMashamplanez, lasipha negilosa. Ngithi nje alikhule nabanye baqhubeke nokuliseka,” kusho uNkk Hadebe. Ikhansela lendawo uMnuz Mthakathi Makhathini lithe kuhle kakhulu okwenziwa yiSolezwe ukuthi uma ligubha iminyaka ewu-20 likhumbule nomphakathi. Licele abahleli nezintatheli zaleli phephandaba ukuthi baqhubeke nokubika izindaba ngokungachemi lisho ukuthi abezindaba kubalulekile ukuthi babike izindaba ngaphandle kokuchema ukuze izwe lilunge. UMhleli wephephandaba, uNksz Kiki Ntuli, uthe kubalulekile kwiSolezwe  ukuthi lingagubhi iminyaka ewu-20 lasungulwa ngobumnandi kuphela kodwa libuye lithuthukise umphakathi. Uthe bakwazile ukuhlanganisa igilosa enikelwe emindenini ewu-20 besebenzisana neBidvest McCathy Volkswagen Durban, Phumlani Dube Show, Mashamplanez, Abakali Group, Malibongwe Foundation, Goshawk Security nePhakade Solutions. “Imigubho yeminyaka ewu-20 izohambela izindawo ezihlukene KwaZulu-Natal njengoba sifuna ukubonga abafundi bethu. Sizoqhubeka nakhona silokhu sinikela ngalokho okuncane esinakho,” kusho uNksz Ntuli. UPhumlani Dube obephethe uhlelo, ugqugquzele abantu ukuthi balandele uhlelo lwakhe olukwi-You Tube olubizwa nge-The Phumlani Dube Show  lapho exoxa nabantu abuye abafunele usizo. 