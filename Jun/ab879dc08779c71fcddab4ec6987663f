UHULUMENI wakuleli uthi ukhathazekile ngesibalo esiphezulu sentsha egcina ngokuzibulala ngenxa yokwahluleka ukubhekana nokhwantalala. UMengameli Cyril Ramaphosa noNdunankulu waKwaZuluNatal, uMnuz Sihle Zikalala, bathe intsha yakuleli iphila ngaphansi kwengcindezi ngenxa yezimo zempilo ezingezinhle. Bathe iningi lentsha ligcina ngokuzibulala ngenxa yokuthi abantu abaningi bayasaba ukukhuluma ngokhwantalala. Bakusho lokhu ngesikhathi bekhuluma kwimigubho yoSuku lweNtsha izolo. URamaphosa ubekhuluma eMthatha, e-Eastern Cape, kanti uZikalala ubeseMtuba, KwaZuluNatal.URamaphosa unxuse intsha yakuleli ukuba inakekelane, ilwe nesihlava sokuzibulala ngenxa yokhwantalala. Uthe okuphinde kufakele intsha ingcindezi ukuhlukumezana iyodwa, wakhala ngobuqhwaga ezikoleni nokucwaswa kwalabo abathandana nabobulili obufanayo njengezinye zezinto ezibangela intsha ukhwantalala. Ngakolunye uhlangothi, uZikalala uthe izibalo zakamumva zikhombisa ukuthi senyukile isibalo sabantu ababanjwa wukhwantalala kusukela kwabheduka ubhubhane iCorona. “Sinxusa abantu abasha ukuthi bathole ukwalulekwa ngokwengqondo. Isizukulwane senu kufanele sibambane ngezandla, silwe nesihlava sokuzibulala kwabantu abasha. Abantu besilisa yibona abazwela kakhulu futhi yibo abazibulala kakhulu. “Abantu abaningi abaluqondi kahle ukhwantalala futhi bayesaba ukukhuluma ngalo. Sininxusa ukuba nikhulume ngale nto. Bakhona abantu abaqeqeshelwe ukunisiza,” kusho uZikalala. Abaholi baphinde basebenzisa inkulumo yayizolo ukukhuluma ngokushoda kwamathuba emisebenzi entsheni. URamaphosa uthe kuyamkhathaza ukuthi iningi lentsha yakuleli alisebenzi futhi alifundi. “Lena yinselelo enkulu esibhekene nayo njengezwe. Sidinga abantu abasha ukuthi babhukule, silwe nezinkinga ababhekene nazo. Iningi lezinkinga ezibhekene nentsha yanamhlanje zisukela ekuhlulekeni kohulumeni wobandlululo ukuhlelela ikusasa. “Lezi zinkinga sezibuye zandiswa ukubheduka kobhubhane iCorona, izibhelu zokuzitapela nezikhukhula ezihlasele KwaZulu-Natal, eNorth West, nalapha e-Eastern Cape.” URamaphosa unxuse intsha ukuba ize nezisombululo ezinkingeni ezibhekene nezwe, ingalindeli ukwenzelwa wuhulumeni. “Esikhathini samanje asiyidingi intsha ezobuza ukuthi uhulumeni ayenzeleni? Njengamanje sidinga intsha ezobuza ukuthi yini yona engayenzela izwe? “Kujwayelekile ukuthi sihlangane nentsha ehlala emakhoneni, ibuza ukuthi uhulumeni engayenzelani? Intsha kufanele ibuke imizamo kahulumeni bese imhlangabeza.” URamaphosa uphinde wasebenzisa inkulumo yayizolo ukuyala intsha ukuba iqaphele uphuzo oludakwayo, ucansi olungaphephile nobugebengu. Namanye amaqembu ezepolitiki abebambe imigubho yoSuku lweNtsha ezindaweni ezahlukene. Umholi we-EFF, uMnuz Julius Malema, ubekhuluma emcimbini wale nhlangano obuseLimpopo. I-DA yona ibinomgubho omkhulu eGoli.