 AKAKHOLWA namanje uRisho waseThekwini ukuthi nguyena ohlabane nendondo yeRickshaw Pullers, emiklomelweni ebingoLwesithathu eNkosi Albert Luthuli International Convention Center kumaDurban Tourism Business Awards. UMfanafuthi Nxumalo odabuka KwaHlabisa uthole indondo ehambisana nomklomelo kaR50 000 eshaya emakhanda abanye abeqhathwe nabo. Elandisa Isolezwe ngeSonto uthe lo msebenzi wawuqala emuva kokushona kukayise nokwakuphoqa ukuthi angene endaweni yakhe. “Ngangikade ngafika eThekwini, ubaba kusenguye odonsa uRisho. Mina ngize ngaqala ngo-2017 ukudonsa ngoba sekuphoqa isimo sekumele ngingene esikhaleni sakhe,” kuchaza uNxumalo. Uthe okwamanje ubengakawutsheli umndeni wakubo ngokuwina kwakhe kodwa kuzothi uma ingena imali yomklomelo bese eyawutshela. “Angifuni ukubanyusela amathemba bese kuthi lapho ingasangeni imali bese beyaphoxeka. Kuyothi uma ingena imali ngidwebe ngilibangise ekhaya ukuyojabula kanye nabo,” esho ehleka. Ubonge uyise omncane, naye okuwona lo msebenzi, ngokumgqugquzela ukuthi awuthande uRisho ukuze angazizwa egqilazekile kodwa kube wukuthi wenza into ayithandayo. “Ngibonga angiphezi nakozakwethu ebesingenele nabo le miklomelo abangibongelile ngokuwina. Nginesiqiniseko sokuthi nobaba lapho ekhona uyajabula uma ebona ngiklonyeliswa ngomsebenzi engawunikwa nguyena,”  kusho uNxumalo. Ebuzwa ukuthi ngabe uzilolonga kanjani njengoba uRisho ubukeka udinga amandla, uthe noma kungayona into ayenza njalo kodwa uke azivocavoce. “Kanti empeleni sisuke singasekho nesidingo sokujima njengoba ukudonsa uRisho kusuke kufana nokuthi uyajima. Akudlali ukuqukula abantu abehlukene usuku lonke,” kusho uNxumalo. Phakathi kwabanye osomabhizinisi abahlomule kule miklomelo kubalwa usomabhizinisi waseMlaza, uMax Mqadi, wendawo yobumnandi iMax’s Lifestyle. UMqadi uthole indondo ekhethekile ebizwa ngeMayor’s Special Achievement Award, ngendawo yakhe yokudla eseMlazi nesidume umhlaba wonke. Nendawo yokudla, iWish on Florida esemgwaqweni uFlorida, ayisalanga ngaphandle lapho ihlabana ngendondo ye-Entrepreneurship.