KUHLEHLISWE izivivinyo, kwamiswa ukufunda, kushiswa izimoto, kucekelwa nempahla eMangosuthu University of Technology, eMlaza ngoLwesine yizitshudeni ezingeneme ngezinto eziningi kulesi sikhungo. Isitatimende esithunyelwe nguMnuz Bheki Hlophe wale nyuvesi, sithe kumiswe ukufunda kwahlehliswa nezivivinyo obekumele zibhalwe kusatshelwa ukuphepha kwabasebenzi nezitshudeni. Sithe isinqumo sokumisa yonke into yingenxa yemizamo yokuvikela abasebenzi, izitshudeni kanjalo nempahla yesikhungo. Siqhube sathi nakuba abaphathi bengakayitholi incwadi yezikhalazo yomkhandlu omele izitshudeni kodwa iqulu lezitshudeni ezibalelwa ku-30 ezinye zazo ebezizifihle ubuso, ziqale ngokujikijela ngamatshe onogada esangweni elikhulu. “Onogada abakwazanga ukuphuma kudedelwa le mvula yamatshe. Abebebhikisha bashise indlu yonogada, bengaphakathi kodwa bakwazi ukuphuma ngesamagundane, babaleka.” Isitatimende sithe ababhikishi bashise izimoto ezimbili zenyuvesi, bacekela phansi nezinye izakhiwo njengoba bebephethe u-5 litre wesibulalimagciwane abebewusebenzisa ukuqala umlilo. “Kubulawe namawindi kwamanye amahhovisi, kwashiswa namafriji kanjalo nezindlu zangasese ezingomahamba nendlwana njengoba amanzi eshoda. Kuvulwe icala emaphoyiseni.” Isitatimende sithe njengoba befuna kuboshwe abenzi bobubi akusho ukuthi yingoba befuna ukubhebhezela udlame kodwa bazama ukuvikela ilungelo lalabo obekumele babhale izivivinyo. “Impilo yonogada ibisengozini. Siyazwelana nabo bonke abathintekile. Sinxusa ukuthi kube nezingxoxo zokuthola isixazululo njengoba amanyuvesi kuyindawo lapho kumele izinto zixoxwe. Sizimisele futhi ukuhlangana neSRC sixazulule izikhalazo ezikhona zezitshudeni.” Ekhasini leTwitter lomkhandlu omele abafundi kuvele ukuthi izitshudeni zifuna kuhlinzekwe ngoNSFAS ozakwabo ababalelwa ku-2 000 okugunyazwe izikhalazo zabo ababezifake kulesi sikhwama. Zikhale ngenkinga yokushoda kwamanzi nogesi zathi zifuna nokuthi kuphuculwe ingqalasizinda yezindawo zokuhlala. Zikhale nangokubulawa yindlala zithi azikwazi ukufunda zingadlile. Zikhale nangokuxoshwa kwezitshudeni ezibalelwa ku-50 ezihlanganisa namalungu omkhandlu okuthiwa axoshelwe ukuthi afuna kulungiswe izinto izitshudeni ezikhala ngazo okubalwa nezokuphepha njengoba zithi zibanjwa inkunzi. Kwenzeka lokhu nje bekusanda kuhlehliswa izivivinyo izitshudeni zikhala ngokuthi ngeke zikwazi ukufunda zinganikwanga isikhathi esenele.