KHETHA  SANGWENI  LIHLELA ukushiya ePhalamende liyogxila emabhizinisini ilungu leDA eliselincane, uMnuz Hlanganani Gumbi, okuthiwa uzoqhubeka nokuba yilungu leqembu elejwayelekile. Isolezwe ngeSonto lixoxelwe wumthombo walo othembekile ozithamunda zonke ezeqembu, ukuthi uGumbi usecelile ukushenxa. “Akashiyi eqenjini. Uzophuma ePhalamende ngoba ufuna ukuyogxila emabhizinisini akhe kwezokukhangisa,’’ kusho umthombo. Kuthiwa udaba uselubekile ezithebeni uGumbi kodwa akwaziwa ukuthi uzoshiya nini. Ethintwa uGumbi, uvumile ukuthi kukhona ake akubhunga nezikhulu zeDA kodwa usesola ihaba kubantu nabezindaba ngoba akakesuli ePhalamende. “Yebo, nginawo amabhizinisi engiwenzayo. Kuyaziwa lokho. Ngixoxe nabaphathi bami nje ngibazisa ukuthi nginomcabango wokushiya. Ngiyasola ukuthi kukhona isigangi eqenjini esixoxe le nto kwabezindaba. Angishiyile ePhalamende naseqenjini. Uma kwenzeka ngishiya yinto engeke ifihlwe leyo, iyokwaziwa ngokusemthethweni,’’ kusho uGumbi. Okhulumela ihhovisi lomholi weDA kuzwelonke, uNkk Charity McCord, uthe abanalo ulwazi ngokushiya kukaGumbi. “Ngicela ubuze yena uqobo uGumbi ngoba thina ngeke siyazi into enjalo. Uma efaka incwadi yokwesula, uyoqala azise ubuholi besifundazwe sakhe, hhayi umholi weDA,’’ kusho uNksz McCord. UGumbi udabuka KwaZulu-Natal. Ungomunye wabaholi beDA abasebancane futhi uke waba yilungu layo eSishayamthetho sesifundazwe ngaphambi kokuya ePhalamende elikhulu. I-DA ihlaselwe wukushiya kwamalungu nabaholi, ikakhulukazi abantu abamnyama, okungaqondakali ukuthi baxoshwa yini.  Kwabashiyile kubalwa uNksz Mbali Ntuli KwaZulu-Natal, uNkk Phumzile van Damme, Mnuz Herman Mashaba, Mnuz Mmusi Maimane nabanye. Kamuva nje kusanda kuvela izindaba zokushiya kukaNksz Nicole Graham ohola ikhokhasi eThekwini kodwa yena akayena umuntu omnyama. 