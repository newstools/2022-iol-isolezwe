UKHALA ngezikhukhula ezihlasele KwaZulu-Natal nase-Eastern Cape muva nje, uNgqongqoshe weMfundo eyisiSekelo, uNkk Angie Motshekga, njengoba ingekho imali yokwengeza amakilasi ezikoleni ezigcwele ngokweqile kuleli. Ephendula umbuzo welungu le-EFF ePhalamende, uNksz Mathapelo Siwisa, obuze ngokugcwala ezikoleni zakuleli nokuthi yikuphi umnyango okwenzayo ukulungisa lesi simo, uNkk Motshekga uthe kudingeka imali enkulu ukwengeza amakilasi ezikoleni ezigcwele ngokweqile okubalwa neFinetown Secondary, eseGauteng. Lesi sikole esinabafundi abevile ku-1 800, sivalwe ngabazali ngenyanga edlule bekhala ngokugcwala ngokweqile. UNkk Motshekga uthe indaba yokugcwala ngokweqile ezikoleni yinsakavukela, ikakhulu kulezo eziseduzane nemijondolo. “Umnyango udinga ngaphezu kukaR5 billion ukwengeza amakilasi angu-16 000 adingekayo ukuze siqede inkinga yokugcwala ngokweqile. Okwamanje le mali asinayo ngenxa yesabelomali esinganele,” kusho uNkk Motshekga. Uthe inkinga idalwe kakhulu nayizikhukhula zakamuva. “Imali ithathwe yayiswa ezinhlelweni zokusiza eKZN nase-Eastern Cape emuva kwezikhukhula ezicekele phansi izikole.” Zingaphezu kuka-600 izikole ezicekelwe phansi yizikhukhula eKZN. Ezinye zazo kudingeka zakhiwe kabusha kanti kwezinye kuhanjiswe amagumbi angomahamba-nendlwana esikhashana ukusiza abafundi baqhubeke nokufunda. Kugadla izikhukhula nje, kuvele kuhlale kunokukhala kwizinyunyana zothisha ezikhononda ngokugcwala ngokweqile kwezikole esifundazweni. Ukufika kweCovid-19 akuzange kusize njengoba iqhubekile le nkinga abanye abafundi kwezinye izikole kwaze kwadingeka ukuthi bafunde ngokushintshana ukuze kungagcwali kakhulu ezikoleni. Indaba yengqalasizinda ezikoleni iyinkinga kakhulu kulesi sifundazwe njengoba noNgqongqoshe wezeMfundo, uMnuz Kwazi Mshengu, ehlale ekhala ngobuncane besabelomali ethi ingxenye enkulu yaso eya emaholweni abasebenzi, bese kusala inkeshezana yengqalasizinda nemali eya ezikoleni yokukhokhela izinsiza ezifana nogesi namanzi. Umbiko othulelwe isiShayamthetho saKwaZuluNatal ngamalungu ekomiti lezemfundo avakashela izikole ngesikhathi kuqala unyaka zivulwa, uveze ziningi izinkinga ezibhekene nezikole kubalwa nakho ukushoda kwengqalasizinda. Lo mbiko uveze ukuthi amakilasi ayashoda kwezinye izikole kanti kwezinye kugcwele kakhulu, sekuphele neminyaka ezinye zezikole zingalungiswa noma zingakhiwa kabusha ngenxa yokugqoza kwemali.