UMENGAMELI we-IFP ngokuhlonishwa, inkosi Mangosuthu Buthelezi, ukhala ngokunyathelwa kweqhaza le-IFP ekulweleni inkululeko yakuleli. UButhelezi uthe yize lilikhulu iqhaza elabanjwa i-IFP ukulwela inkululeko, kodwa akukhulunywa ngalo uma kuthamundwa ngomzabalazo wakuleli. Ukusho lokhu ngesikhathi ekhuluma emgubheni woSuku lweNtsha obuhlelwe i-IFP Youth Brigade, obuseStanger, izolo. UButhelezi uthe i-IFP iyona eyakwazi ukulwa nohulumeni wobandlululo ngesikhathi amaqembu amaningi ezombusazwe evalwe umlomo. Ngaleso sikhathi i-IFP yayaziwa njengenhlangano egqugquzela amasiko, ngaphambi kokuthi ibhaliswe njengenhlangano yezombusazwe ngokhetho lwango-1994. UButhelezi uthe ngesikhathi intsha ibhikisha ngo-1976, eSoweto, ne-IFP yayilwa nohulumeni wengcindezelo, wathi ngakho kubalulekile ukuthi neqhaza le-IFP kukhulunywe ngalo uma kukhulunywa ngomzabalazo wakuleli. “Ngiye ngikubone ukuthi siyaqinelwa emnikelweni esaba nawo enkululekweni yakule lizwe njengoba nathi sinesabelo njengezindlalifa zezwe laseNingizimu Afrika. “Lapha eNingizimu Afrika uma lolu hlobo lomlando lungaxoxwa, uma futhi engekho okhuluma ngalokho okwenzeka ukuze kukhululeke le lizwe, thina esiphila eNingizimu Afrika ekhululekileyo kasinaso isisekelo esingaba inqanawe yethu yamandla esingasukela kuyo. Asibona omafikizolo nxa sekukhulunywa ngezisekelo zomzabalazo wenkululeko.” UButhelezi uthe kuyamkhathaza ukuthi yize sekunesikhathi eside intsha yazabalaza, ayikazitholi izithelo zemijuluko yayo. “Sekucishe kuhlangane iminyaka engu-30 izwe lakithi laqala ukugubha ngokusemthethweni lolu suku lwentsha, kuyinto ebuhlungu kakhulu ukuthi intsha eyizindlalifa zombuso wentando yabantu eNingizimu Afrika nekhulekileyo, isagqolozelwe ubunzima nokuntuleka kobulungiswa ongaziqhathanisa ngezindlela eziningi zokuhlupheka okwakubhekene nentsha eyisizukulwane sika1976.” UButhelezi uthe intsha inamathuba amaningi okushintsha isimo sayo.Unxuse ukuba ibumbane, wabe esekhuza ukucekelwa phansi kwempahla uma ikhala ngezidingo. “Lesi sizukulwane sentsha yanamuhla sinokuxhumana okuyisimanga okwedlula isizukulwane enisandulelayo sika-1976. Ninamandla okuqala umkhankaso omkhulu wokubambisana ngendlela ekhombisa ukusebenzisana okunobuciko kanye namakhono.” Abaholi be-IFP basebenzise umcimbi wayizolo ukuhlasela uNdunankulu waKwaZulu-Natal, uMnuz Sihle Zikalala, abamsola ngokudelela uButhelezi. Lokhu kuza emva kokuthi uZikalala alingisa uButhelezi kwiPhalamende lezingane elalihlelwe isiShayamthetho saKwaZulu-Natal. Yize uZikalala exolisile ngesenzo sakhe ngesonto elidlule, kepha abaholi be-IFP bathe ukuxolisa kwakhe akwanele. Phakathi kwabaholi abakhale ngesenzo sikaZikalala kubalwa umengameli we-IFP, uMnuz Velenkosini Hlabisa, usihlalo we-IFP KwaZulu-Natal, uMnuz Thami Ntuli kanye nelungu le-IFP Youth Brigade, uMnuz Mlungisi Mabaso. UHlabisa uthe ukuxolisa kukaZikalala akwenele, wathi basazomphoqa ukuthi axolise esiShayamthetho saKwaZulu-Natal. “UZikalala akangadlali ngathi. Akangaxoliseli into angayishongo, akaxolisele ayisho. Lena athe uyayixolisela akusiyo. Sizomdlalela i-video, simkhombise ukuthi wathini. Le nto ayishoyo ukuthi uyamhlonipha uShenge, akusilo iqiniso.” 