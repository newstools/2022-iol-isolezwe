ABAHLAZIYI bezepolitiki baxwayisa ngokuthi umsindo ophakathi kukaNdunankulu waKwaZuluNatal, uMnuz Sihle Zikalala nowayengumsakazi woKhozi FM, uNgizwe Mchunu, uzothunaza isithunzi sikaZikalala. Abahlaziyi baxwayise ngokuthi uma uZikalala engabhekile lo msindo ungase uphazamise imizamo yakhe yokuphinde akhethwe njengosihlalo we-ANC KwaZuluNatal uma sekukhethwa ubuholi besifundazwe ngoJulayi. Baphinde baxwayisa ngokuthi lesi sigameko sizophinde sone ubudlelwane obuvele bungebuhle phakathi kukaZikalala nalabo abeseka owayengumengameli, uJacob Zuma. Bakusho lokhu emva kokuthi uZikalala noNgizwe bevulelane amacala okushaya, uZikalala waphinde wavulela uNgizwe icala lokumehlisa isithunzi. Bavulelene amacala emva kokuphazamisana emcimbini weNgoma KaZwelonke, obungempelasonto, eThekwini. Umhlaziyi wepolitiki ozimele, uMnuz Thabani Khumalo, uthe lesi sigameko senzeke ngesikhathi esibi kuZikalala. “Lona wumsindo angawudingi. Le nto izolimaza isithunzi sakhe. Njengamanje isimo sakhe ngingasichaza ngokuthi ubhekene nezimbila zithutha. Uma engabhekile le nto izoqeda ngekusasa lakhe kwezepolitiki.” UKhumalo uthe njengoba i-ANC inomthetho othi bonke ababhekene namacala kufanele bashenxe ezikhundleni, kukhona abangaphakathi kwi-ANC abangase baqale bafune ukuthi uZikalala ashenxe ezikhundleni. “Lo mthetho iwona asebeshayana ngawo kwi-ANC. Abanye kabalindi ngisho ukuthi uze uthweswe amacala. Uma nje kuke kwaba khona into encane osolwa ngayo, bavele bafune ukuthi ushenxe esikhundleni. Uzokhumbula ukuthi nangesikhathi uZikalala eshaye ingane eyayitapa, kwakukhona abase bethi akashenxe esikhundleni.” UKhumalo uthe lesi sigameko sizophinde siqhathe uZikalala nabeseka uZuma. “UNgizwe uvela njengomuntu oweseka uZuma. Ngakolunye uhlangothi abalandeli bakaZuma basamcasukele uZikalala ngoba bakholwa wukuthi wabadayisa. Njengoba sekunezinsolo zokushaya omunye wabo, lokho kuzokwenza ukuthi izinto zibhede kakhulu.” Umhlaziyi wezepolitiki oseNyuvesi yaseWestern Cape, uSolwazi Bheki Mngomezulu, uthe uZikalala kufanele alusingathe ngokucophelela lolu daba. “Kuzokuya ngokuthi ulusingatha kanjani lolu daba. Abantu abaningi bayaye bayifakele izibuko into enoMacingwane (uNgizwe). Into engamsiza uZikalala wukuthi angakhulumi kakhulu ngalesi sigameko, akadedele amaphoyisa enze umsebenzi wawo.” UMngomezulu uthe uZikalala kufanele aqaphele indlela aziphatha ngayo njengoba kuza ingqungquthela ye-ANC. “Ezikhathini ezinje ushaywa ngezinto eziningi, ushaywa ngisho nangabantu abangaphakathi.” Uthe lesi sigameko senzeke ngesikhathi uZikalala ezama ukulungisa ubudlelwane bakhe nabeseka uZuma. “Uzokhumbula phambilini uZikalala ubengabonakali ezintweni ezithinta uZuma. Mumva nje bese eqalile ukubonakala. Le nto eyenzeke phakathi kwakhe noNgizwe ayimlekeleli nakancane.”