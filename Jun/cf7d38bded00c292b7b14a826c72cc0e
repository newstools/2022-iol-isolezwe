MHLENGI SHANGASE ISABHUNGWA yizinhlaka ezehlukene, okubalwa izitshudeni, izikhungo zemfundo ephakeme, izinyunyana zabasebenzi, indaba yemigomo ethinta ukugomela iCovid-19 ezikhungweni njengoba ingakadedelwa. ISABHUNGWA yizinhlaka ezehlukene okubalwa izitshudeni, izikhungo zemfundo ephakeme, izinyunyana zabasebenzi, indaba yemigomo ethinta ukugomela iCovid-19 ezikhungweni njengoba ingakadedelwa. Lokhu kuvezwe nguNgqongqoshe weMfundo ePhakeme, iSayensi nokuQeqesha uDkt Blade Nzimande, ephendula umbuzo welungu le-DA uNksz Chantel King, obuze ukuthi ngabe imigomo ethinta igciwane iyayifaka yini eyokuthi umgomo ube yimpoqo njengoba ezinye zezikhungo zifuna ukuthi kugonywe. UNzimande uthe iHigher Health, esekwa nawuMnyango wezeMpilo neNational Institute for Communicable Diseases (NICD), bakhe imigomo ethinta ukulawulwa kweCovid-19 kwezemfundo ephakeme. Uthe inhloso qukuthi kube nemigomo eyodwa ezosebenza kuzona zonke izikhungo. “Le migomo yenziwe ngokuhlanganyela nezinye izinhlaka, okubalwa nawo amanyuvesi, amakolishi, izitshudeni, izinyunyana zabasebenzi, ongoti bezempilo nethimba leHigher Health. Le migomo yathulwa kimina ngase ngiyidlulisela ethimbeni eliholwa yiPhini likaNgqongqoshe, uMnuz Buti Manamela,”kusho uNzimande. Uthe yileli thimba elimatasa nomsebenzi. “Okwamanje umnyango awukugqugquzeli ukuthi kube yimpoqo ukuthi kugonywe ezikhungweni.” Kusuke umsindo ekuqaleni konyaka kwezinye zezikhungo ebeziphoqa ukuthi izitshudeni kudingeka ukuthi zigome ukuze zikwazi ukungena enyuvesi. Akuzona kuphela izitshudeni okudingeka ziveze ubufakazi bokugoma kodwa nabasebenzi imbala kanjalo nabazobe bevakashile. Izinhlangano ezifana neSaus, emele imikhandlu yezitshudeni emanyuvesi, yashaya phansi ngonyawo yathi ngeke ikuvumele ukuthi kuphoqwe izitshudeni ukuthi zigomele igciwane. Le nhlangano yathi kumele kuxoxwe ngohlelo okumele lwenziwe njengoba izikhungo kumele zizame ukuhlangabezana nabangahambisani nokugoma. Ezinye zalezi zikhungo zathi abantu abangeke bagome kumele baveze nsuku zonke incwadi eshoyo ukuthi kabahaqekile ukuze bakwazi ukungena. 