KUBE wumunyu nosizi uNkk Siphiwe Khoza (59) waseDukuduku ngaseMtuba ehlaselwa yimboma yamdikadika washona esika incema eSt Lucia, ngezintatha zangoLwesihlanu. AbeSimangaliso Wetland Park bathi umufi wubehamba nabanye ababili bezosika incema kodwa bengenayo imvume. Kuthiwa bahambe baze bafika endaweni enezilwane eziyingozi, njengazo izimboma nezingwenya nokulapho alimale khona. Isolezwe ngeSonto lithole ukuthi ababili abebehamba nabo ngamadodakazi akhe wona asindile. Kuvele ukuthi ukusika incema kuyinto evamile kule ndawo okudabuka kuyona umufi nezindawo ezakhelene nayo ngenxa yokuthi isebenza ukwakha amacansi, bese kuyadayiswa. Kuthiwa amalungu omphakathi ahamba ezindaweni ezehlukene efuna incema. AbeSimangaliso Wetland Park bathi babambisana kahle nomphakathi ngodaba lokusikwa kwencema, ukuze baqinisekise ukuphepha kwawo. Bathe bakwenza lokhu bebambisene nabeZemvelo KZN Wildlife. “Uma kuqala isikhathi sokusikwa kwencema njalo ngoMeyi siba nomhlangano nomphakathi waseDukuduku nezinye izindawo esakhelene nazo. Sisuke sixoxa ngemigudu elandelwayo yokuthola imvume yokusika incema, ukuze abantu baphephe. Sisuke senzela ukuhlela ukuthi bahambe ngamaqoqo baphelezelwe ngabasebenzi bethu abaqeqeshiwe,’’ kusho isitatimende. AbeSimangaliso Wetland Park bathi bamangele uma sebethola ukuthi kunowesifazane ohlaselwe yimbomba washona. Bathembise ukuthi bazohambela umndeni baweseke ngalesi sikhati esinzima. Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa ayile endaweni yesigameko. “Sibikiwe isigameko sokushona komuntu ehlaselwa yimboma. Amaphoyisa ayile khona abe esevula idokodo lophenyo ngesigameko,’’ kusho uConstable Ngcobo. 