USEHAMBA ejeqeza usihlalo wamatekisi aseMariannhill, eThekwini, emuva kokuthola izingcingo nemiyalezo emsongelayo athi kuvela kubantu angabazi. Lona wesilisa, ocele ukuthi ligodlwe igama lakhe ephepheni ngenxa yokuziphephisa, usevule icala lokusabisa esiteshini samaphoyisa endawo. Usola ukuthi uzidonsele amanzi ngomsele ngokubiza umhlangano wabamatekisi nabezimoto ezikhokhelwa ngebanga ezilihambile ngoJuni 4. Kulo mhlangano, athe wawuthanyelwe nawumphathi siteshi wamaphoyisa endawo, uthi watshela abezimoto ezikhokhelwa ngebanga ezilihambile ukuthi balawulwa yimithetho kasoseshini wamatekisi ngakho akumele basebenze isinomakanjani. “Emuva kwalowo mhlangano ngathola izingcingo ezingapheli ezaziqhamuka kubantu ababebhoka ngolaka besonga bethi ngifuna ukubalambisa. “Lokhu kungishayisa ngovalo ngoba sekunabantu ababili asebebulewe kulo nyaka embonini yezokuthutha kule ndawo,” kuchaza usihlalo. Udalule ukuthi ababulawa kwakungabashayeli bezimoto ezikhokhelwa ngebanga ezilihambile, okuyizigameko athe zenzeke ngoFebhuwari nango-Ephreli nonyaka. Usola ukuthi ababulawa kwakungenxa yokuthi balandela imithetho eqondile kasoseshini wamatekisi, hhayi eyabantu abathi baphethe izimoto ezincane, abangafuni ukuziveza ukuthi bangobani. “Laba bantu abangisabisayo abafuni ukuthi abezimoto ezincane bakhokhe imali yokugada umsebenzi kusoseshini, bafuna ize kubona. “Asibazi bangobani nokuthi balithathaphi ilungelo lokuthi bazenzele umathanda ekubeni kwayona imboni yamatekisi ilawulwa ngomthetho,” usho kanje. Uthe laba bantu bafuna ukuhlangana naye ebusuku futhi bayenqaba uma bebizelwa emahhovisi kasoseshini ukuzoxoxa. Okhulumela amaphoyisa KwaZulu-Natal, uConstable Thenjiswa Ngcobo, uthe kuvulwe icala lokusabisa eliphenywa ngabaseshi basesiteshini saseMariannhill. UConst Ngcobo uthe owesilisa oneminyaka engu-58 wabikela amaphoyisa ukuthi ngoJuni 4 nonyaka wayesemhlamganweni owawusemgwaqweni uThandanani, eMariannhill, ngesikhathi ethola ucingo. “Kusolakala ukuthi owayeshayela ucingo ummangali wamsabisa emuva kokuthi engatshelwanga izinto okwabhungwa ngazo emhlanganweni owawukhona,” kusho uConst Ngcobo.