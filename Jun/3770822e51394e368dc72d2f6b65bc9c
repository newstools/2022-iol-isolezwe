LIGAYA ngomunye umhlathi icala lokubulawa kukanozinti we-Orlando Pirates, uSenzo Meyiwa kuvela idokodo lesibili. Ummeli wabasolwa abane, uMnuz Tshepo Thobane, osebenzisana no-Adv Teffo Malesela uthi abanankinga nokumiswa kwecala kodwa hhayi isikhathi eside ngoba akuphephile. “Asivumelani nokumiswa kwaleli cala isikhathi eside emva kwesehlakalo sayizolo,” kusho uThobane. Ummeli uthi izolo umsolwa wesithathu uveze ukuthi kukhona abamsabisayo, usethole imilayezo emsongelayo. “Sibikele uMbuso ngalokhu, yingakho singeke sikwazi ukuvumelana nokulinda isikhathi eside.” Umshushsi woMbuso uGeorge Baloyi uthi lingahlehla icala kodwa hhayi isikhathi eside. Uveza ukuthi uMbuso wezwa ngedokodo lesibili wanxusa abaseSouth Gauteng ukuthi baqoqe kahle konke okudingekayo lifike kubo liphelele. “Lithe lifika kithi senza amakhophi sawadlulisela ku-Advocate  Mshololo ngoba umuntu obenalo ngu-Advocate Teffo kuphela.” Unxuse ukuthi lingaguqi isikhathi eside icala ngoba ufakazi woMbuso akaphilile futhi kungenzeka ayohlinzwa. Uthi umqulo we-exhibit C noD ovezwe ngu-Adv Mshololo awunasimanga ngoba basazobizwa ofakazi abathintekayo ngesikhathi kuqhubeka icala. UMshololo uthi iyamxaka inkulumo yoMbuso ethi akanikwe isikhathi esincane kodwa bona babenolwazi kusukela ngoMashi ngaleli dokodo ngakho-ke abakwazi ukumkalela isikhathi bebe bazi ukuthi baphula amalungelo ekilayenti lakhe. U-Adv Mshololo uthi iNPA ayinalo ilungelo lokuzenzela umathanda ngempilo yabantu kodwa abasolwa kumele batshelwe kabanzi ngokwenzekayo, ngaleyo ndlela uma singakazitholi izizathu zokuziphatha kwabo ngokweSigaba 33 soMthethosisekelo akukho mnyakazo. Icala lizobuyela enkantolo ngomhla ka-13 Juni lapho kuzohlahlwa khona indlela eya phambili.