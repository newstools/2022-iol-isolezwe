AYAVEVA amaqembu ezepolitiki okuchithwe izicelo zawo zokuba iPhalamende liphenye uMengameli wezwe, uMnuz Cyril Ramaphosa, ngezinsolo zokufihlela amaphoyisa isigameko sokugqekezwa kwepulazi lakhe. Izicelo ebezifakwe  yi-UDM ne-ATM zichithwe nguSomlomo wePhalamende, uNkk Nosiviwe Mapisa-Nqakula, okhale ngokuthi azinazo izisekelo zomthetho. I-UDM ibifuna ukuba iPhalamende libe nesigcawu ebesizoholwa amajaji asathatha umhlalaphansi nokuthi uRamaphosa athathe ikhefu lesikhashana kuze kuba kuphothulwa uphenyo. I-ATM yona ibifuna iPhalamende lisungule ikomidi ebelizophenya uRamaphosa. NgoMsombuluko ebusuku uNkk Mapisa-Nqakula ubhalele la maqembu ewazisa ukuthi izicelo zawo uyazichitha. UNkk Mapisa-Nqakula uthe zombili lezi zicelo bezingenazo izisekelo zomthetho futhi awukho umthetho onikeza iPhalamende amandla okuthi liphenye umengameli uma esolwa ngokwephula isifungo sakhe. Uthe awukho nomthetho onikeza iPhalamende igunya lokuphoqa umengameli ukuthi ashenxe esikhundleni. UNkk Mapisa-Nqakula uphinde wakhala ngokuthi isicelo se-ATM asizange silandele imigomo yePhalamende. Le ncazelo ishiye i-UDM ne-ATM beqhuma yintukuthelo. La maqembu asole uNkk Mapisa-Nqakula ngokuvikela uRamaphosa. Umholi we-UDM, uMnuz Bantu Holomisa, uthe uNkk Mapisa-Nqakula wenza iphutha elifanayo nelalenziwa owayengusomlomo, uNkk Baleka Mbete, owayesolwa ngokuvikela owayengumengameli, uMnuz Jacob Zuma. “Asisimangazi isinqumo sikasomlomo. Laba bantu (be-ANC) vele bahlezi bebeka phambili izimfuno zeqembu labo. Abanendaba nezimfuno zomphakathi. Okungijabulisayo ukuthi abantu bazibonele ngokwabo ukuthi kwenzekeni. “Abantu kanye namanye amalungu e-ANC imbala bafuna ukuthi luphenywe lolu daba. Iqiniso ukuthi lolu daba aluyi ndawo. Ngisho bengazama ngayo yonke indlela ukuphazamisa ukuphenywa kukaRamaphosa, ngeke baphumelele.” UHolomisa uthe sebebheke uphenyo lwehhovisi lomvikeli womphakathi noluqhutshwa oKlebe. Umholi we-ATM, uMnuz Vuyo Zungula, uthe bazophinde basifake kabusha isicelo sabo. UZungula uthe umthetho awumvumeli uRamaphosa ukuthi enze umsebenzi okhokhelwayo njengoba engumengameli. “Uzisholo ngokwakhe ukuthi unepulazi lapho edayisa khona aphinde athenge izilwane. Lokhu kuphambene nomthetho. Ngesikhathi eqokwa njengomengameli, wazisholo yena ukuthi uzoshiya kuwo wonke amabhizinisi akhe.” UZungula uthe izinsolo ezibhekene noRamaphosa zibucayi. URamaphosa wavulelwa icala ngowayengumphathi wezinhloli, uMnuz Arthur Fraser, emsola ngokufihlela amaphoyisa isigameko sango-2020, lapho abaphangi bashaya bachitha nemali engu-4 million wamadola aseMelika. Kuthiwa abaphangi babuye babanjwa base beshaywa, baphinde bafumbathiswa ngenhloso yokubavala imilomo.