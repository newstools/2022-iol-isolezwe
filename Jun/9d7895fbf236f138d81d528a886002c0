KUNXUSWA abashayeli ukuthi baqikelele uma besebenzisa umgwaqo ukugwema izingozi, okushona kuzo inqwaba yabantu emigwaqweni emikhulu yesifundazwe iKwaZulu-Natal. UNgqongqoshe wezokuThutha ukuPhepha nokuXhumana koMphakathi esifundazweni, uNkk Peggy Nkonyeni uthe izigameko zokufa kwabantu ezingozini ezinyantisayo, ziyakhathaza. Lokhu kulandela ingozi yakamuva okushone kuyo abahlanu, okukhona kubo nosana, kwathi abane baphuthunyiswa esibhedlela belimele, ngesikhathi itekisi ishayisana neveni eyiFord Ranger emgwaqweni uR66 KwaZandlana, eShowe ngoLwesibili ntambama. “Lesi sigameko sibuhlungu kakhulu, ikakhulu njengoba sisazikhotha amanxeba emuva kwengozi enyantisayo eyenzeke kuN3, okwashona kuyo abantu abangu-16. Ngithanda ukudlulisa amazwi enduduzo emindenini elahlekelwe, bese ngifisele abalimele ukululama okusheshayo,” kusho uNkk Nkonyeni. Ngayo inyanga edlule, kushone abane engozini kushayisana izimoto ezimbili emgwaqweni uN2 ngaseCato Manor eThekwini, okwenza sifinyelele kwabangu-25 isibalo sabashone ezingozini zomgwaqo esikhathini esingaphansi kwenyanga. Okhulumela amaphoyisa KwaZuluNatal, uConstable Thenjiswa Ngcobo, uthe amaphoyisa aseShowe aphenya icala lokubulala ngokungenhloso. Imbangela yengozi ibingakaziwa. 