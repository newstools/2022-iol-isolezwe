UMQONDISI wezokuShushiswa koMphakathi KwaZulu-Natal, u-Advocate Elaine Zungu, usishayele ihlombe isigwebo esinikwe uSanele Zwane (21) yiNkantolo yesiFunda eCamperdown, ngoLwesihlanu. UZwane ogwetshwe iminyaka engu-20 ngecala lokubulala, wagwetshwa engu-15 ngelokugqekeza nokubamba inkunzi, uzozidonsa kanye kanye izigwebo zakhe. U-Adv Zungu uthe banethemba lokuthi yize singeke sisambuyisa umufi isigwebo kodwa siyawuthoba amanxeba umndeni oshonelwe. “Sikushayela ihlombe ukusebenza ngokubambisana phakathi kwethimba lamaphoyisa nabashushisi okuholele ekutheni kufinyelelwe ekugwetshweni konecala,” kusho u-Adv Zungu. Elandisa ngesigameko okhulumela iNational Prosecuting Authority (NPA), uNkk Natasha Ramkisson-Kara, uthe uZwane unikwe lesi sigwebo emva kokuthi ezivumele ngokwakhe amacala. Uveze ukuthi omunye (17) okusolwa ukuthi wayelekelelana naye ekwenzeni amacala, yena uwaphike wonke. Ngaleso sizathu, uzoqhubeka nokuvela enkantolo.Uthe ngesikhathi evuma amacala, uZwane udalule ukuthi wayenolwazi lokuthi umufi, uMnuz Makhosonke Mbambo (61), uhlalaphi nokuthi unemoto. “Uveze ukuthi ngosuku lwesigameko, yena nozakwabo babehlose ukugqekeza emzini kaMbambo. Uthe ngesikhathi uMbambo ephaphama, wamgwaza kaningi ngommese, waze washona,” kusho uNkk Ramkisson-Kara. Uthi uZwane uveze ukuthi emva kwalokho, babe sebethatha i-log book yemoto, umazisi kamufi, bashaya bachitha ngemoto yakhe. “Amaphoyisa akwazi ukubayamanisa nesigameko ngesikhathi bezama ukudayisa izingxenye zemoto kubantu bendawo, baboshwa kanjalo. Nezinsalela zeminwe yabo, nazo zaba nomthelela ekutheni babanjwe,” kusho uNkk Ramkisson-Kara. Uthe uMshushusi, uNkk Veraysha Moodley, ezitatimendeni ezenziwe yindodakazi kamufi kanjalo nenkosikazi yakhe, baveze ukuthi abakwazi ukwamukela ukuthi umufi obeziholela impesheni, akasekho. Uthe baveze ukuthi ubethandwa yiwo wonke umuntu emphakathini kanti ukubulawa kwakhe kubakhahlameze kakhulu emqondweni nangokwezezimali. UNkk Ramkisson-Kara uveze ukuthi into eholele ekutheni uZwane anikwe iminyaka engu-20, okuyiminyaka emincane kunaleyo enikwa abantu abasuke belahlwe awokubulala, ukuthi usemncane nokuthi uwavumile amacala. 