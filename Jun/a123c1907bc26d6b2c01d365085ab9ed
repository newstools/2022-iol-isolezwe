BAZOVELA eNkantolo yeMantshi eWeenen abayisishiyagalombili abazame ukudubula amaphoyisa ngeSonto ekuseni. Abasolwa kuthiwa bavulele ngenhlamvu bebhekise emaphoyiseni ngesikhathi amaphoyisa abenomkhankaso wokubheka izenzo zobugebengu egasela endlini abebehleli kuyo. UConstable Thenjiswa Ngcobo okhulumela amaphoyisa kulesi sifundazwe, uthe abasolwa kuthe uma bebona amaphoyisa bavulela ngenhlamvu bebhekise kuwo kodwa amaphoyisa agcina ebanqobile, abaphuca nezibhamu abebehlome ngazo. Uthe endlini ebebekuyo kutholakele izibhamu ezingekho emthethweni eziyisishiyagalombili ,  izinhlamvu, insangu, iziqhumane nenjini yemoto. Abasolwa abaneminyaka ephakathi kuka-20 no-46, uthe baboshwe ngaleso sikhathi, kulindeleke ukuthi bavele enkantolo ngamacala okubulala, ukutholakala nezibhamu ezingekho emthethweni, izinhlamvu nezinye izinto abatholakale nazo endlini. Ngemuva kokuboshwa kwabasolwa amaphoyisa aqhubeke aya komunye umuzi eSahlumbe afike athola izibhamu eziwu-16 kodwa abasolwa babaleke ngaphambi kokuthi amaphoyisa angene. 