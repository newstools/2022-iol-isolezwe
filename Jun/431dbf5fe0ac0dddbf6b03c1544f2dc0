 KUPHELE amahlathi amaphoyisa esezithendeni zabasolwa ngokuhamba ngemoto edunwe kuhlaselwa umshayeli wemoto ekhokhelwa ngebanga. Umsolwa uboshwe ngobo-7 ebusuku ngoLwesibili ngamaphoyisa aKwaMashu ehamba ngemoto eduniwe emgwaqweni uMalandela. “Amaphoyisa abone le moto ihamba ngesivinini esikhulu yama ngaserenke yamatekisi. Kuphume amadoda amathathu abaleka ngezinyawo,” kusho amaphoyisa ngesitatimende. Amaphoyisa ajahe abasolwa abamba oyedwa otholokale nesibhamu nezinhlamvu ezingu-31. Uphenyo lokuqala luveze ukuthi yimoto eyadunwa emgwaqweni uGrundel eMbilo. Kuleso sigameko kwabulawa ngokudutshulwa umshayeli wayo oneminyaka engu-38 ubudala.