BABHEKENE nengwadla othishanhloko bezikole okudliwa kuzona KwaZuluNatal njengoba kufanele bahlunge abafundi abazodla nalabo abangeke badle emva kokuncishiswa kwesibalo sabafundi abahlomula ohlelweni lokudla ngenxa yokushoda kwemali. Othishanhloko bathi abazi kufanele bakhethe kanjani abazodla emva kokuthi kufike isigijimi sithi sekuzodla u-95% wabafundi, u-5% ngeke usadla ngenxa yenkinga yemali ohlelweni iNational School Nutrition Programme. Uhlelo lwabelwa imali minyaka yonke ebhekene nalo ngqo okungafanele yenze ezinye izinhlelo. Lolu hlelo lokudla lwabelwe uR1.9 billion, okusho ukunyuka ngoR121 million kulo nyaka wezimali kodwa umnyango wehlise isabelo sabadlayo. Okukhalisa othishanhloko ngukuthi abatshelwanga nguMnyango wezeMfundo esifundazweni ukuthi isibalo sesincishisiwe kodwa bezwe ngabathengela izikole ukudla nabafike nokudla okuncane. Babatshele ukuthi izinto sezigaya ngomunye umhlathi njengoba isibalo sabadlayo sesincishisiwe. UNobhala weSadtu KwaZulu-Natal, uNksz Nomarashiya Caluza, uthe kabaneme ngesinyathelo ngoba othishanhloko bayaqhatheka ngoba abazi bazozihlunga kanjani izingane ezizodla, kuthi ezinye bazitshele kanjani ukuthi ngeke zisadla. “Umnyango usitshele ukuthi kudingeka ukuthi unqamule imali eya ohlelweni emva kokuba kwanqanyulwa isabelo sawo. Le nto idala enkulu inkinga ngoba uzikhetha kanjani izingane okumele zingadli esikoleni sonke ekubeni izingane zikudinga ukudla.” Uthe isibalo sibukeka sisincane esikoleni esinabafundi abangu-100 ngoba kusho ukuthi bahlanu abangeke besadla. “Kepha esikoleni esinesibalo esikhulu ngoba cishe asikho isikole esinabafundiabancane, isibalosabangadli sikhulu. Siyalele izikhulu zomnyango ebesihlangene nazo ukuthi zisibuyekeze isinyathelo sokunciphisa isibalo sezingane ezidlayo.” UMnuz Sibusiso Malinga, ibamba likamengameli weNatu, uthe lesi sinyathelo sizoba nomthelela ongemuhle ezikoleni. Uthe abafundi bathembele ekudleni abakuthola ezikoleni ngakho baningi abazoshiya phansi isikole. “Indlala izokwanda emakhaya kuvele kunemibiko yokuthi izingane zibulawa yindlala, ikakhulu njengoba kade kunezikhukhula esifundazweni. Manje sekudla abambalwa le nto izosiqhatha nemiphakathi ngoba sizokhetha kanjani abadlayo nalabo abangeke badle.” UNksz Nokuthula Dladla, wenhlangano iSiyaphambili Qondile yaseMkhanyakude ephakela izingane nabadala, uthe basaba ukuthi bazokwanda osikhotheni ngenxa yalesi sinqumo somnyango. Uthe kwabona imali abayithola eMnyangweni wezokuThuthukiswa koMphakathi kayenele ngakho baningi abantu abazolamba. “Sinezingane ezize ziphathe izikhaftini ngoba kuyalanjwa emakhaya. Uthola ukuthi emakhaya akusebenzi muntu, kwazona zithembele ekudleni kwasesikoleni. Manje zizokwenzenjani uma sekuthiwa ngeke zisadla?” kubuza uNkz Dladla. Kushaye isikhathi sokushicilela okhulumela uMnyango uMnuz Sihle Mlotshwa engakaphenduli.