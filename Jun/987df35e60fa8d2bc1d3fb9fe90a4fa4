AMAPHOYISA aphenya icala lokuzama ukubulala emuva kwesigameko sokudutshulwa kulinyazwe owesilisa eVerulam, eThekwini, esehlakalweni okuthiwa bekubangwa inzalo yemali ebolekisayo, izolo ekuseni. Kubikwa ukuthi umsolwa usagcwele amathafa kulandela ukudutshulwa kwendoda yaseZimbabwe, phambi kwabantu enkabeni yedolobha izolo ekuseni. Ngokubika kwabezimo eziphuthumayo, enkampanini yonogada, iReaction Unit South Africa (Rusa), umgilwa oneminyaka engu-41, udutshulelwe emgwaqweni uWicks emva kokuhilizisana nomashonisa ayekade emkweleta inzalo yemali. Okhulumela iRusa, uMnuz Prem Balram, uthe banikele endaweni yesigameko emuva kokuthola izingcingo ebezivela kubantu abebebika ngesehlakalo, bafica umgilwa elele phansi eceleni komgwaqo. UBalram uthe balandiswe wumgilwa ukuthi waboleka uR600 kumashonisa, ongowaseZimbabwe, esikhathini esiyizinyanga ezimbili ezidlule, wayikhokha yonke imali. Kuthiwa izolo ekuseni, ngesikhathi esendleleni ebheke emsebenzini, umelwe yimoto iDatsun Go, kwaphuma amadoda amabili aqonda ngqo kuyena. “La madoda azamile ukuphoqa umgilwa ukuthi angene emotweni kodwa wangavuma. Kube sekuphuma umshayeli wemoto wadubula kathathu ebhekise kumgilwa,” kusho uBalram. Uqhube wathi umgilwa udubuleke ethangeni, wase eshaya ngesitina iwindi lemoto langaphambili. UBalram ulandise wathi abasolwa bangene emotweni bashaya bachitha emuva kwesigameko, nabo beyiRusa, bababhekile bangabathola. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe icala lokuzama ukubulala eliphenywa ngamaphoyisa asesiteshini saseVerulam. “Owesilisa udubuleke ethangeni wabe esephuthunyiswa esibhedlela ukuze ayothola ukwelashwa,” kusho uLt Col Gwala. 