KUGQUGQUZELWE abantu ukuthi bavikele izingane njengoba kuyisonto lokuqwashisa ngokuvikelwa kwezingane i-Child Protection Week. NgoMsombuluko iPhini likaNgqongqoshe woMnyango wezokuThuthukiswa koMphakathi uNkk Hendrietta Bogopane-Zulu, lithule ngokusemthethweni lo mkhankaso eLusikisiki, e-Eastern Cape. UNkk Bogopane-Zulu uthe bakhethe ukuya eLusikisiki ngoba yindawo enesibalo esiphezulu sezingane ezikhulelwayo. “Kufanele sifundise izingane ngamalungelo azo njengoba uMthethosisekelo uqinisekisa ukuthi kufanele zivikelwe ngaso sonke isikhathi. Kufanele sibheke nokuthi izinhlelo zethu zokuvikela izingane ziyasebenza yini. Kuzo zonke izinhlelo esiza nazo kufanele sisebenzisane nezingane ukuze zibe nezwi,” kusho uNkk Bogopane-Zulu. Uthe njengoba ziphezulu izigameko zokubulawa kwabesifazane nezingane kufanele umphakathi wonke uze nezinhlelo zokulwa nalesi sihlava. Ubuye wakhala ngokukhulelwa kwezingane ethi kuwumsebenzi wawo wonke umphakathi ukuqinisekisa ukuthi izingane azikhulelwa kodwa ziyafunda ukuze zibe nekusasa eliqhakazile. “Kufanele sisebenzisane ukulwa nesihlava sokukhulelwa kwezingane ukuze siphele. Uma singasebenzisani lo mkhuba omubi uzolokhu uqhubekile. Izingane kufanele zifundiswe ngamalungelo azo, ukuze zithathe izinqumo ezifanele,” kusho uNkk Bogopane-Zulu. Ngaphandle koMnyango wezokuThuthukiswa koMphakathi ezinye izinhlangano ezibhekele ukuvikela amalungelo ezingane okubalwa iSave the Children nezinye zinemikhankaso ehlukene yokuhlomisa izingane ngolwazi oluzozithuthukisa ukuze zibe nempilo engcono.