USIHLALO we-ANC KwaZulu-Natal, uMnuz Sihle Zikalala, uthe basamile ekwesekeni owayengumengameli we-ANC nezwe, uJacob Zuma, uma ehamba amacala njengoba kuyisinqumo esathathwa engqungqutheleni yango-2018. UZikalala uthe uZuma kabamenzi unkululunkulu wabo kodwa bameseka ngoba engomunye wabaholi ababahloniphayo. Uthe ukweseka uZuma akusho futhi ukuthi kabemeseki uMengameli Cyril Ramaphosa ngoba nguyena ohola inhlangano manje. “Sinenkinga yokuthi kwi-ANC kunabantu babantu. Kukhona abantu abathi uma bengazwani bese befuna ukufaka ubuholi bukazwelonke. Kunabanye abahamba bekhuluma ngabanye, bathi abameseki umholi othile noma yibona abameseka kakhulu umholi othile. Sizoqhubeka nokweseka uZuma njengoba kwanquma yingqungquthela futhi siyameseka noRamaphosa ngoba ungumengameli okhona we-ANC,” kusho uZikalala. Ukusho lokhu izolo ethula inkulumo kugujwa kweminyaka engu-67 kwabhalwa usomqulu wamalungelo iFreedom Charter. Uthe kumele iphele indaba yezinhlangothi ezimbili enhlanganweni njengoba kukhona abaseka uRamaphosa nabaseka izinguquko ezinqala kwezomnotho, abahambisana noZuma. “Izinguquko ezinqala kwezomnotho ngenye yemigomo i-ANC eyavumelana ngayo engqungqutheleni yaseNasrec. Ngakho sonke seseka ukuthi kube nalezi zinguquko, hhayi ngoba kungukuthi seseka uhlangothi oluthile. Singabantu be-ANC. Asingehlulelwa ngokuthi seseka bani. Nangesikhathi sombango kaZuma noMbeki (Thabo) sasibuzwa ukuthi singabantu bakabani. Sabatshela ukuthi kasibona abantu babantu kodwa singabe-ANC.” Uthe i-ANC kumele ikhathazeke ngenkohlakalo kodwa kumele ikhathazeke kakhulu ngendlala nokuhlupheka kwabantu. Ukhale ngokuhlakazwa kwezinhlaka zenhlangano ezifana nophiko lwentsha, olwabesifazane bese kungakhethwa abantu ekubeni ukhona umthethosisekelo. Uxwayise amalungu ahlohla amanye ukuthi amashele amakhansela, ngokuthi ngomuso nawo ayomashelwa. Ne-EFF ibe nomgubho ofanayo eSoweto lapho umengameli wayo, uMnuz Julius Malema, ekhulume ngemfundo yamahhala, ukushoda kwemisebenzi, ukugqoza kwenkululeko yezomnotho nokunye. 