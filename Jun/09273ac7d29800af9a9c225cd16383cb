USUQALILE ukuvuna izithelo ezinhle umkhankaso wamaphoyisa aKwaZulu-Natal wokulwa nesihlava sokudlwengulwa, ukushaywa nokuhlukunyezwa ngezindlela ezahlukene kwabantu besifazane nezingane. Lokhu kulandela ukuthi ngenyanga kaMeyi iyodwa amaphoyisa ophiko olubhekelele udlame lomndeni, ukuvikelwa kwezingane namacala ocansi lubophe abasolwa abawu-234 . Laba basolwa baboshwe ngezinsolo zokudlwengula, ukuthumba, ukuthwala, ukuzama ukubulala, ukushaya ngenhloso yokulimaza, ukunganaki izingane nokuziphatha budedengu. Okhulumela amaphoyisa esifundazweni, uConstable Thenjiswa Ngcobo, uthe amacala awu-26 kulawa angenhla asenezigwebo. Lokhu okwenza kube nezigwebo zeminyaka ewu-395 okubalwa nodilikajele ababili. "Abasolwa bavele ezinkantolo ezahlukene esifundazweni, njengoba kusaqhubeka nokuqulwa kwamanye amacala nakanjani bakhona abazogwetshwa nokuzothumela umyalezo oqinile kwizigilamkhuba,"kusho uConstable Ngcobo. Ephetha uthe bayanxusa abantu abasondelene nabagilwa ukuthi babeseke bakwazi nokubalekelela ukubika ngalezi zinsolo. "Lokhu kuzosiza ukwenza uphenyo lwamaphoyisa lube lula kuvalelwe nezigilamkhuba. Umphakathi awuyeke ukugxeka abagilwa, kunalokho abagqugquzelwe ukuthi bakhulume babike ngakho, ikakhulu izingane,'kusho uConstable Ngcobo.