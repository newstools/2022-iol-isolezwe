 ABAFUNDI abenza ugrade 12 baswele amaphiko okundiza yinjabulo ngesikhathi uMasipala waKwaNongoma wethula umcimbi wokucobelela ulwazi entsheni ezimisele ngokuqhuba izifundo. Lomcimbi ubuhanjelwe abasebenzi bezikhungu ezahlukene, iziphathimandla zomkhandlu nothisha bezikole. UNgcebo Zungu ofunda eSikonkonko High, ubonge umkhandlu ngokuthi ulusukumele uhlelo lwalolu hlobo lomcimbi. Uthe uzodlala indima enkulu ekutheni bangabi nokudideka uma sekumele bakhethe izifundo abazozenza emanyuvesi. "Asisenakho ukudideka. Wonke umfundi obekulo mcimbi useyazi ukuthi kumele agxile kuziphi izifundo njengoba sesizoba yizitshudeni ngonyaka ozayo," kusho yena. UManelisi Mthembu ofunda eMlokothwa High, uthe okumthokozisa kakhulu ukuthi useyazi ukuthi amamaki amangakanani azodingeka kuyena njengoba ezimisele ngokuqhuba izifundo. UNkk Ngwane onguthisha waseNhlanhlayethu Secondary, ubonge ithuba eliyingqayizivele elitholwe abafundi athe ukholwa ukuthi bazuze okuningi kulo mcimbi ozobenza bacabange bajule ngezifundo abazozikhetha. Imeya yomkhandlu waKwaNongoma, uMnuz Albert Mncwango, ithe injongo yalo masipala ukuqinisekisa ngaso sonke isikhathi ukuthi intsha yendawo iyathuthuka. "Ziningi izinhlelo esinazo zokwenza ngcono ikusasa lentsha. Sinesikhwama ehhovisini esasisungulela ukulekelela intsha yaKwaNongoma ephuma emindenini ehlwempu ukuze ikwazi ukuqhuba izifundo. Ngikhuluma kumanje nje kukhona abantu abasha esibaxhase  ngomfundaze. Sibathengela izincwadi nayo yonke into abayidingayo eqondene nokufunda. Sikholwa ukuthi ukunakekelwa kwentsha kuzolekelela kakhulu njengoba sibheke ukuthi kube yiyo ezoqhakazisa isizwe sethu," kuphetha uMncwango.