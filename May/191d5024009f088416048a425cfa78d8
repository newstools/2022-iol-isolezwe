UMENGAMELI Cyril Ramaphosa ushumayele ivangeli lobumbano ebuholini be-ANC esifundazweni i-Eastern Cape. Ubethula inkulumo yakhe yokuvala ingqungquthela yokukhetha ubuholi besifundazwe sakhona izolo. URamaphosa uthe sekuyisikhathi sokuthi kungabi bikho zinhlangothi okuzothiwa zeseka abathile ukusuka manje. Uthe uma bebebefike engqungqutheleni kunofa phakathi kwabo,    sesifikile isikhathi sokuthi lokho kuphele. UMnuz Oscar Mabuyane uphinde wakhethwa ukuba aqhubeke kwesikasihlalo we ANC e-Eastern Cape. “Labo ebebekade beseka uMabuyane, nalabo ebebeseka uMadikizela, mabahlangane ngaphansi kwegama lokweseka ubuholi obugcine buqokwa ne-ANC yonkana,” kusho uRamaphosa. Uthe kubalulekile ukuthi kugqugquzelwe umoya wokusebenzisana kuwo wonke amalungu enhlangano kuyiwe phambili. Uthe baningi, ngisho nemithomba yabezindaba abebecabanga ukuthi izogcina ingahlangananga ingqungquthela, kodwa yagcina ihlanganile, uthe ngalokho usishayela ihlombe isifundazwe i-Eastern Cape. “Sibaphoxile. Sibakhombisile ukuthi thina singobani,” kusho uRamaphosa ebongela ubuholi obusha. “Kunina eniwinile, ngithi umsebenzi wenu wukuthi nisebenzele ubumbano kulesi sifundazwe,” kusho uRamaphosa. Uqhube wathi ubonga nabebencintisana nabo, ukuthi kabawinanga akusho ukuthi abasibo abaholi be-ANC. “Niyibo abaholi. Sohlale sinibheka njengabaholi. Ngithanda ukunibonga ngomoya enibe nawo, ngesikhathi ngiza ngaphambili nizobongela abawinile,” kusho uRamaphosa. Uthe njengoba lo nyaka kuwunyaka wezingqungquthela, yiso lesi isikhathi sokuthi bakhombise ukuthi babumbene nokuthi bakhombise ukuzalwa kabusha. Uthe umsebenzi wabo wukuthi basebenzele abantu. “Kufanele nibe seqhulwini lokusebenzela abantu, nihambise izidingo  kubantu, nidale amathuba emsebenzi, nisimamise nomnotho,” kusho uRamaphosa. Uthe izwe libhekene nengwadla yezinkinga zilandelana. Phakathi kwezinkinga ubale iCovid-19 athe akusiyo yodwa elethe inhlupheko eNingizimu Afrika, ziningi ezinye izigigaba ezenzekile emva kwayo. “Sibone inqwaba yamabhizinisi evalwa, kwalahleka imisebenzi engu-2 million kanyekanye, into esingakaze siyibone phambilini. Sithe sisabheke lokho, kwahlasela izibhelu ngoJulayi, ezashiya abantu abangaphezu kuka-350 befile. Sithe sisathi sizama ukululama kulokho, kwaba nezikhukhula ezishiye abantu besosizini,” kusho uRamaphosa. Abantu abangaphezulu kuka-52% esifundazweni uthe abasebenzi. “Sibona inqwaba yabantu besifundazwe besifulathela, beyozama amadlelo aluhlaza kwezinye izifundazwe. Lokho kuzofanele nikushintshe Mabuyane. Nginethemba lokuthi nizokushintsha,” kusho uRamaphosa. Uthe uMabuyane uhlale ekhuluma ngendaba yokulungiswa kwengqalasizinda, phakathi kwayo okuyimigwaqo nokunye. Ukhulume nangodaba lwedamu, okwaphendulwa isoyi lalo eminyakeni engu-10 eyedlule, waqinisekisa ukuthi lizokwakhiwa. 