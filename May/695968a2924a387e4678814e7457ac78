 NKOSIKHONA CELE UBONGWE, wachonywa uphaphe lwegwalagwala esaphila uMfundisi waseZayoni, obuye abengumelaphi wendabuko ngendima aseyiklamile ekuthuthukisweni komphakathi. UMfundisi Zakhele Dlamini, odume ngele’Khosi’ nongumholi weMpumelelo Christian Church, ubongwe yinhlangano uMhlabuhlangene School of African Medicine. UDlamini uhlonishwe ngeziqu zobudokotela kwezokuthuthukiswa komphakathi. Lokhu kwenzeke emcimbini obusehholo lomphakathi oSizweni, eNewcastle, lapho kuhlonishwe abantu ababonakala bewukhuthalele umphakathi. USolwazi Sithembiso Shabalala, onguSihlalo weMhlabuhlangene ukuchaze njengento emqoka ukuhlonishwa kwabantu ababonakala besebenza ngokuzikhandla ekuthuthukisweni komphakathi ngezindlela ezahlukene. Uveze ukuthi uMfu Dlamini, ubalwa nabanye abambalwa abangabelaphi bendabuko futhi abangabefundisi abenza kahle uma ekunakekeleni umphakathi. Umshayele ihlombe ngokwenza kwakhe. USolwazi Shabalala uveze ukuthi omunye umsebenzi owenziwa yinhlangano ukuqinisekisa ukuthi abelaphi bendabuko banegama elihle emphakathini bangalandelwa yiphunga elibi. UDlamini uthe kumjabulisile ukuthi abongwe esaphila ngokuningi akwenzele umphakathi. “Kuyangijabulisa ukuthi namhlanje kukhona abantu abakubonayo okuhle engikwenzayo. Impela ngizizwa ngithobekile. Ngizokwenza isiqiniseko sokuthi ngiyaqhubeka nokusebenza ngokuzikhandla emsebenzini engiwenzayo,” usho kanje uDlamini. Eqhuba uMfundisi uthe mkhulu umsebenzi owenziwa ngabelaphi bendabuko emphakathini ikakhulu labo, abangabefundisi. Wathi sesifikile isikhathi sokuthi kube khona ukusebenzisana okusemthethweni nokugunyaziwe phakathi kwabelaphi noMnyango wezeMpilo KwaZulu Natal. UMfu Dlamini waziwa ngezinhlelo zakhe ezahlukene azenzele umphakathi ngenhloso yokunikela, nokubuyisela okuhle ebantwini. 