LIDLULISELWE eNkantolo eNkulu yasePolokwane icala “likamalugaju” obedlange eLimpopo ebamba inkunzi, adlwengule aphinde abulale abesifazane. UThemba Prince Willards Dube (36), odabuka eGwanda Mpaya Village, eZimbabwe, uvele phambi kwemantshi eSeshego ngohide lwamacala. Lo mlisa ubhekene namacala okuthumba, ukudlwengula, ukubulala nokuba kuleli ngokungemthetho. Ngokusho kukaNksz Mashudu Malabi-Dzhangi okhulumela abeNational Prosecuting Authority (NPA) eLimpopo, uDube uboshwe ngoNovemba 3, 2021, etholakala neselula yowesifazane okwakubikwe ukuthi uthunjwe eLebowakgomo ngo-Okthoba 2021. “Ngesikhathi esagqunywe esitokisini uDube, uphenyo luholele amaphoyisa kwizidumbu eziyisikhombisa zabesifazane ezindaweni ezahlukene eSeshego, Polokwane, Mankweng, naseWestenburg,” kusho uMalabi-Dzhangi. Kuthiwa lo mlisa wayeheha abesifazane ngokubathembisa umsebenzi. Ukuqulwa kwecala lakhe kuhlelelwe u-16 kuya ku-27 Januwari 2023, eNkantolo eNkulu yasePolokwane. UDube uzogqunywa esitokisini kuze kube yileso sikhathi.