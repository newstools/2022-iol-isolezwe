  INTSHA yasoThukela isizoluzwa ngendaba uzisi lokusebenzisa imali yokugcina uma ifesela umsebenzi kumbe ibhalisela ukufunda ezikhungwini eziphakeme. Lokhu kuvezwe uMqondisi wophiko lwentsha ehhovisini likaNdunankulu KwaZulu-Natal, uMnuz Sabelo Ntuli ngesikhathi ethula imoto, iMercedes Sprinter. Le moto izoba yihhovisi elingumahamba nendlwalana elizobhekelela izidingo zentsha yalo mkhandlu. "Inhloso yethu ngalemoto ukuthi intsha ibuyelwe ithemba futhi ikwazi ukuguqula isimo sayo nezingqinamba kwezamabhizinisi nakwezinye izinhlaka ezithinta ukuthuthuka kwayo. Sesaphela isikhathi sokuthumela izincwadi ngeposi uma kukhona okubhalisayo yingakho sigqugquzela intsha ukuthi ingene igxile ekusetshenzisweni kwezobuchwepheshe,"kusho uNtuli. Eqhuba uthe, ihhovisi lizibophezele ekutheni likhiphe isabelo semali engu-R6, 8 million wezimoto ezingu12, imali yamaholo kanjalo nokubhekelela nazo zonke ezinye izidingo zalolu hlelo. " Ukuntula ulwazi yikho okudala izinkinga entsheni. Uma ingasebenzi lemoto kuzomele ipakwe ndawana thizeni ukuze intsha edinga - idata ivulelwe i-wifi ngenhloso yokuthi ikwazi ukwenza umsebenzi odinga i- internet," kusho uNtuli. Imeya yomkhandlu wasoThukela, uMnuz Nyandoyenkosi Shabalala, uthe akumele uhulumeni agcine ngokukhuluma ngentuthuko kuphela kodwa kufanele kubonalale ngezenzo. "Siyafuna ukulekelela abantu abasha. Ngikholwa ukuthi leli thuluzi ngelinye lalawo azobalekelela kakhulu ekutheni bathuthuke," kuphetha uShabalala. 