UKHOMISHANA wamaPhoyisa kuzwelonke, uGeneral Fannie Masemola, uthi amaphoyisa asebenza ngokuzikhandla ukuze athole abasolwa ababulale iphoyisa eThekwini, ngoLwesithathu ntambama. “UWarrant Officer Michael Jameson (52) ubeyolanda indodakazi yakhe esikoleni eMbilo, eThekwini, ngesikhathi ebona kudunwa imoto,” kusho uColonel Athlenda Mathe okhulumela amaphoyisa kuzwelonke. Uthi leli phoyisa belihlola isimo ngesikhathi abasolwa bebona ukuthi lihlomile, bavulela ngenhlamvu bebhekisa kulona nalo laphendula ngayo. Lidubuleke lashonela khona lapho. Amaphoyisa aphume umkhankaso wokuthungatha abasolwa ababili. Kuthiwa zombili izimoto ezebiwe zitholakale eHammarsdale, zishiywe lapho ngesikhathi abasolwa bebalekela amaphoyisa. UMasemola uthi uJameson ufe eliqhawe elilwela nelivikela umphakathi. “Angithathe leli thuba ngidlulise ukubonga kumufi ngokusebenza ngokuzikhandla nokuzinikela kwakhe emsebenzini,” kusho ukhomishana. Udlulise amazwi enduduzo emndenini nakubangani bakamufi.