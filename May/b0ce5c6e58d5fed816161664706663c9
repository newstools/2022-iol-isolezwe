BASILAXAZILE isicelo sebheyili abasolwa abathathu abathinteka ecaleni lokubulawa kukaBontle Zethu Ditebogo Mashiyane (6). Abasolwa okungoCollen Hlongwane (36), Thapelo Ngomane (25) noNtombi Mgwenya (40) bavele okokuqala izolo eNkantolo yeMantshi yaKabokweni esifundazweni iMpumalanga. Lokhu kuza emva kokuboshwa kwabo ngempelasonto. Babhekene namacala amane okungelokuthumba, ukushushumbiswa komuntu, elokudlwengula nelokubulala. Okhulumela amaphoyisa eMpumalanga, uBrigadier Selvy Mohlala uthe abasolwa bayinqabile ibheyili. “Bazogcinwa esitokisini kuze kushaye uJuni 24 njengoba becele ukutholelwa ummeli kahulumeni,” kusho uBrig Mohlala. Uqhube wathi uma sebevela ngoJuni, bayobe sebevela eNkantolo yaseMasoyi. Isidumbu sikaBontle ebesicwiywe izitho zomzimba, ebese sonakele sitholwe ngakubo eMganduzweni, eduze komfula iWhite River ngoMgqibelo. Wayebikwe njengomuntu odukile ngo-Ephreli 30. Umndeni wakhe watshela amaphoyisa ukuthi umgcine edlala nezinye izingane zendawo khona eduze kwakubo. Echaza ngokutholakala kwesidumbu, uBrig Mohlala uthe ithimba labaphenyi liholelwe endaweni yesigameko lapho kutholwe khona isidumbu sikaBontle silahlwe esikhotheni esingekude nakubo. “Isidumbu sakhe sitholakale sesithanda ukonakala,” kuchaza uBrig Mohlala. Kuphinde kwavela izinsolo zokuthi umsolwa wokuqala, uCollen Hlongwane, akaqali ukuboshelwa icala lokubulala. Kuvele ukuthi njengoba eboshwa, ubengaphandle ngoshwele emva kokudonsa iminyaka emihlanu emva kokugwetshwa iminyaka engu-15 kwelokubulala. Kuthiwa ubengaqali ukukhishwa ngoshwele njengoba akhishwa ngawo ngo-2013, emva kokuhlala iminyaka emhlanu elahlwe elokuzama ukubulala ngo-2008. Umsolwa wesibili kuleli cala, uNtombi Mgwenya, oyintombi kaHlongwane, kuvele ukuthi zine izingane asezibulele phambilini. Lokhu kuthiwa kuvele ngesikhathi ezivumela amacala emaphoyiseni. 