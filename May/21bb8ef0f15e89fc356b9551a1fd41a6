SIKHONJWE indlela isikhulu soMnyango wezaseKhaya esanikeza umfundisi waseMalawi ozibiza ngomphrofethi, uShepherd Bushiri, ubuzwe bakuleli. UBushiri nomndeni wakhe banikezwa ubuzwe bakuleli obugcwele ngaphambi kokuthi bashaye bachithe kulandela ukuboshelwa amacala enkohlakalo nokukhwabanisa. Emva kohlelo lokuqondisa ubugwegwe, uMnyango wezaseKhaya unqume ukukhomba indlela isikhulu esaphakamisa ukuthi uBushiri anikezwe ubuzwe bakuleli, uMnuz Ronney Marhule. UMarhule ulahlwe yicala lokungathembeki, ukuziphatha budlabha nelokungawulandeli umthetho olawula abokufika kuleli. UBushiri, unkosikazi wakhe, uNkk Mary Bushiri nezingane zabo ezimbili bafaka isicelo sobuzwe bakuleli ngo-2016. Uphenyo lomnyango lwathola ukuthi laba kwakungafanele banikezwe ubuzwe bakuleli. Umnyango uthe ube usunquma ukuxosha uMarhule emva kokuba elahlwe yiwo wonke amacala abebekwe wona. “Ubudlelwano obebuphakathi kwakhe nomnyango bonakele ngendlela yokuthi ngeke busalungiseka. Yingakho umnyango unqume ukumxosha,” kusho isitatimende esikhishwe umnyango. Bese kuphele isikhathi esingaphezu konyaka umnyango ushushisa uMarhule. Lo mnyango uthe into ebambezele ukuqondiswa ubugwegwe kukaMarhule wukuthi uzame izikhawu ezahlukene ukumisa lolu hlelo. UMarhule unikele kwaze kwaba yizikhawu ezintathu eNkantolo yezaBasebenzi ezama ukumisa uhlelo lokuqondiswa kwakhe ubugwegwe kepha wangaphumelela.UMarhule ubebhekene namanye amacala okunikeza abanye abantu ababili ubuzwe bakuleli, okunguMnuz Mohamed Afzal Motiwala noNksz Fatima Ebrahim. UNgqongqoshe woMnyango wezaseKhaya, uDkt Aaron Motsoaledi, uthe bazimisele ngokulwa nenkohlakalo ngaphakathi kulo mnyango. “Lesi sinqumo sokuqondisa ubugwegwe sikhombisa ngokusobala ukuthi siwumnyango sizimisele ukuqeda zonke izenzo zenkohlakalo ezenziwa yizikhulu zomnyango. Sizimisele ukulwa nalo lonke uhlobo lwenkohlakalo.” UBushiri washaya wachitha kuleli ngo-2020 emva kokuba ededelwe ngebheyili kaR200 000. Lo mfundisi nonkosikazi wakhe babhekene necala elithinta inkohlakalo yezigidi zamaRandi. Akucaci ukuthi baphuma kanjani kuleli ngesikhathi sebelibangisa kwelakubo.Uhulumeni wakuleli uphezu kwezinhlelo zokuzama ukubuyisa uBushiri nomkakhe kuleli.