UMMELI wabamangalelwa ecaleni lokubulawa kukaSenzo Meyiwa, u-Advocate Malesela Teffo uthi isengasebenza njengobufakazi incwadi efungelwe kaBrigadier Philani Ndlovu, oshonile nobengufakazi ecaleni lokufa kowayengunozinti we-Orlando Pirates neBafana Bafana. UMeyiwa wadutshulwa wabulawa ekubo kwentombi yakhe uKelly Khumalo, eVosloorus ngo-2014. Kuvele izindaba zokuthi uNdlovu ushonile kanti isiteshi sethelevishini iNewzroom Afrika, sibike ukuthi ubegula futhi kumnqobe phakathi nesonto. UNdlovu obeyiphoyisa, ubengufakazi oqavile ecaleni likaMeyiwa elisezithebeni zenkantolo. Uyiphoyisa okuthiwa lafika endaweni yesigameko lapho kwakubulewe khona uMeyiwa. Kuthiwa uNdlovu ushona nje, ubesalungiselela ukubonana nabameli bakhe babhunge ngokufakaza kwakhe enkantolo nokuyinto ebizokwenzeka maduze. UTeffo uthi bazwile ngokushona kukaNdlovu kodwa akakholwa wukuthi kuzophazamisa icala. “ Kuyaziwa ukuthi ungufakazi wombuso futhi ikhona incwadi yakhe efungelwe esayiniwe, sekuzoba wumbuso ofaka isicelo sokuthi yamukelwe njengobufakazi. Ngeke sisiphikise isicelo uma besifaka ejajini, umehluko sekuyoba wukuthi uNdlovu asikwazi ukumphosa imibuzo,’’ kusho uTeffo. Ufakazi wokuqala uSergeant Thabo Mosia, ubelokhu eliphathe njalo igama likaNdlovu ngesikhathi ethula ubufakazi. AboPhiko lwezokuShushisa bazanywe kaningi bebuzwa ngodaba lukaNdlovu kodwa bebengaziphenduli izingcingo nemiyalezo abathunyelelwe yona. Isolezwe ngeSonto like labika ngezinhlelo zokubopha ababesendlini ngesikhathi kubulawa uMeyiwa. Umthombo osondelene nophenyo uthi kunecala elavulwa ngo-2019 kodwa kukhona abathile abavimba ukuba liqhubeke kwalo. Abamangalelwa ababhekene necala lokubulawa kukaMeyiwa bahlanu okungoMnuz Muzikawukhulelwa Sibiya, Mnuz Bongani Ntanzi, Mnuz Mthobisi Mncube, Mnuz Mthokozisi maphisa noMnuz Fisokuhle Ntuli. Icala lisaguqile kulindeleke ukuthi libuyele enkantolo ngoMeyi 30, lapho lizoqhubeka nokuqulwa. 