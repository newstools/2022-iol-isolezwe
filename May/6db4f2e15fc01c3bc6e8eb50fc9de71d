UPHENYO olwaqalwa ngamabhange ngemuva kokukhala kwamakhasimende ngokubanjelwa imali engangoR99 lwaveza ukuthi imali ibanjwa yizinkampani zezokuxhumana (call centre), ezazenza lokhu ngokungemthetho. URavenda Singh (50) nendodana yakhe u-Andrew (26) abangabaqondisi benkampani yezokuxhumana ezinze eThekwini, iSub User, baboshwa ngomhla ka-4 Meyi 2022 eGoli. Bobabili bazinikela koKlebe abaphenya amacala ezamabhizinisi eGoli, babekwa amacala. Bavela enkantolo eshushisa ngamacala ezamabhizinisi ePalm Ridge ngalo lolo suku, bathola ibheyili kaR30 000 umuntu emunye. Ukuboshwa kwabo kulandela okukaJason Foster (39) noRichard Marsden (51), ababoshwa phambilini bakhishwa ngebheyili kaR30 000 noR100 000. â€œUFoster wabanjwa ngoFebhruwari esesikhumulweni sezindiza e-OR Tambo International, uMarsden yena wabanjwa ngo-Okthoba nyakenye naye esesikhumulweni sezindiza eKapa. Bobabili bangabaqondisi bezinkampani zokuxhumana eThekwini, iBlue Debit neTalent Base. Kuthiwa abasolwa basungula uhlelo lokukhokha emabhange ukuze kuthathwe imali kuma-akhawunti abantu abahlukene. Maningi amakhasimende afaka izikhalo emabhange mayelana nemali eyayibanjwa. Kuthiwa lokhu kwenziwa phakathi kukaNovemba 2018 noFebhruwari 2019. Uphenyo loKlebe luveza ukuthi abasolwa bazuza imali elinganiselwa kuR248 million ngobugebengu, bengena kuma-akhawuntini abantu abahlukene bebamba imali. Abasolwa bazobuyela bonke enkantolo ngomhla ka- 27 kwephezulu. OyiNhloko yoKlebe esifundazweni uMajor General uMnuz Ebrahim Kadwa uncome ithimba eliphenyayo.