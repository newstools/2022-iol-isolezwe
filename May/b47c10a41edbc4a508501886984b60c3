UFUNA ubulungiswa umndeni wentombazane eneminyaka engu-17 yaseDenny Dalton, oLundi, okusolwa ukuthi idlwengulwe ngomakhi bakwamakhelwane wayo ngoLwesithathu olwedlule. Ngokusho kwesihlobo sayo, umgilwa owenza uGrade 9 esikoleni sasendaweni uvame ukuyofunda nozakwabo kwamakhelwane njalo ngezikhathi zantambama. Uthe ngosuku lwesigameko, umgilwa nozakwabo baboleka iselula koyedwa wabasolwa benzela ukukhanyisa. “Uthe uma eseyibuyisela, oyedwa wabasolwa wamsonta ingalo, wamjikijela embhedeni, bamdlwengula beshintshana ngaye,” kusho isihlobo. Sithe umgilwa usheshe wabazisa ngesigameko, bangapholisa maseko, babikela amaphoyisa, abalanda abasolwa. Uveze ukuthi babingelele imantshi, baphinde bathola nebheyili ngoLwesihlanu. “Yize singaqondi ukuthi bayithole kanjani ibheyili besavela okokuqala kodwa siyafuna ukubona kwenzeka ubulungiswa kulolu daba,” kuchaza isihlobo. Isihlobo sithe umgilwa ubukeka ethikamezekile emva kokumehlele. “Ebusuku uba namaphupho amabi. Siyabona ukuthi kubuya lesiya sithombe ngesikhathi edlwengulwa,” kusho isihlobo. Sithe bakhathazekile ngokuthi uzokwazi yini ukubhekana nomsebenzi wesikole njengoba ezobuyela esikoleni namuhla. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa asoLundi aphenya ngezodlame lwemindeni, wukuvikelwa kwezingane namacala aphathelene nezocansi, aphenya icala lokudlwengula. Ukuqinisekisile ukuthi abasolwa baboshiwe emva kwesigameko futhi bavele eNkantolo yeMantshi yaseBabanango ngoLwesihlanu. 