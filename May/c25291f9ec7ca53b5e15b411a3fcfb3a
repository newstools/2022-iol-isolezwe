UGQUNYWE esitokisini umsolwa oboshwe nomakhelwane wakhe, okuthiwa utholakale nogebhezi lwekhanda okusolakala ukuthi ngelomfowabo obulawe ngesonto eledlule endaweni yaKwaJali, eHarding. UMnuz Nomdi Ndonyela (41) nomakhelwane wakhe, uMnuz Tasa Jali (25), kuthiwa bebevele eNkantolo yeMantshi eHarding ngoLwesibili ngecala lokubulawa komfowabo kaNdonyela, uMfanufikile Nciki, okuthiwa isidumbu sakhe satholwa sishumpulwe ikhanda, silahlwe ngasemfuleni ngeledlule. Udadewabo kamufi, uNksz Ntombifikile Nciki, uthe uNdonyela waqhutshwa ngamalungu omphakathi, wagcina ekwazile ukuyokhomba lapho egcine khona ugebhezi. “Ngesikhathi ebuzwa, uzivumele yena ukuthi wamnquma ikhanda wamkhipha ugebhezi kodwa waveza ukuthi ikhanda walihambisa enyangeni. Kusiphatha kabi ukuthi uboshwe engakayikhombi inyanga asebenzisana nayo njengoba sizogcina sesingcwaba isidumbu esingenalo ikhanda,” usho kanje. Uveze ukuthi umndeni udidekile ngokwenzekile kwazise uNdonyela ungowegazi kumufi njengoba ezalwa nguyise omncane kanti kuthiwa inhloso yakhe wayefuna ukuthwala ngomfowabo. “Angazi ukuthi lokhu kwenzeka kanjani nokuthi ikhanda wayelithukuse kuphi njengoba safika esebanjwe ngamalungu omphakathi nogebhezi lwekhanda eseliphethe. Lesi yisenzo esibuhlungu kakhulu, sisiphathe kabi siwumndeni, asazi ukuthi sizombhekelwa ubani,” kuqhuba uNksz Nciki othe uyiwele nomufi. Uveze ukuthi akanalo ulwazi ukuthi umakhelwane wabamba liphi iqhaza kodwa waveza ukuthi bebevame ukuzibambela amatoho nomfowabo kanti kunamahlebezi athi ngesikhathi umufi ebulawa, wayekade eyofuna imali yakhe ayikweletwa nguJali. Yize umndeni uveze ukuthi ikhanda eliphelele alikatholwa kodwa okhulumela amaphoyisa KwaZulu-Natal, uLieutenant Colonel Nqobile Gwala, uqinisekise ukuthi amaphoyisa alithola ikhanda likamufi “Kusolwa ukuthi ngo-Ephreli 26, 2022 ntambama, amaphoyisa aseHarding athola umbiko ngokubulawa komuntu emfuleni KwaJali. Ngesikhathi edlulela endaweni yesigameko, athola isidumbu sowesilisa oneminyaka ewu-35 sinqunywe ikhanda. Kuvulwe icala lokubulala, uphenyo lwamaphoyisa lwaholela ekuboshweni kwabasolwa ababili abebevele enkantolo ngoLwesibili. Ikhanda nalo latholakala,” kusho uLieutenant Colonel Gwala. 