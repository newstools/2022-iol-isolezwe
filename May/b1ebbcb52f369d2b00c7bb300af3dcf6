UCHAZWE njengobeneqhaza elibalulekile esikoleni, abafundi bemthemba kakhulu uthisha waseDumisani Makhaye High, eWelbedacht East okuthiwa udutshulwe wafa ebulawa ngabantu abangaziwa ngoLwesihlanu ebusuku. UMnuz Sibongiseni Jili (30) obefundisa kulesi sikole, kuthiwa ubehleli nabanye othisha eshisanyama khona endaweni bebukela ibhola kwithelevishini, kusolwa ukuthi uhilizisane nabathile okuholele ekutheni adutshulwe. Omunye uthisha ongumngani kamufi, igama lakhe eligodliwe ukumvikela, uthe baqaphele ukuthi kunengxabano phakathi kwabasolwa nomufi ngesikhathi bebona bemdonsela ngaphandle komnyango walapho babehleli khona, kwathi emva kwesikhashana kwaqhuma isibhamu. “Bekusanda kuphela umdlalo we-Orlando Pirates neRS Berkane, sisazihlalele nje. Kuqhamuke omunye uzakwethu wasibikela ukuthi nakhu uJili eshaywa ngabathile eduze kwalapho besipake khona. Abanye ozakwethu baphuthume ngasemnyango okuthe uma besondela, bethi bazokhuza omunye wabasolwa wakhipha isibhamu wadubula uJili,” kusho yena. Uthe bazamile ukumsiza, waphuthunyiswa esibhedlela, wafike washonela khonaUmchaze njengomuntu obengenalo uchuku, obekhonzwe ngabantu ikakhulu othisha nabafundi ewumuntu wamancoko. Umchaze njengomuntu obeyisishoshovu senyunyana yothisha iSadtu. UNobhala weSadtu eKZN uNksz Nomarashiya Caluza ngesikhathi ethintwa ukuqinisekisile ukuthi bese bezizwile izindaba zokubulawa kwelungu lale nyunyana, wacela ukuthi athintwe emva kwesikhashana ngenxa yokuthi ubesasemhlanganweni ukuze adlulise amazwi enduduzo, kwaze kwashaya isikhathi sokushicilela engakatholakali. USihlalo wesigungu esilawula isikole uMnuz Bhekithemba Maphumulo, uthe bafe olwembiza ngokubulawa kukaJili. “Kubuhlungu kakhulu, yinto engakholakali. Kuyishwa ukuthi ushona nje kusaphele amasonto amabili enze umsebenzi oncomekayo ekhalima abafundi abasebesho ukusidla basifele isigebengu esabanjwa oqotsheni sigqekeza isikole kodwa yena akekho okwazile ukumvikela. Ube neqhaza elibalulekile esikoleni abafundi nothisha bemthemba, ngakho sisathukile kakhulu njengoba kungakaboshwa muntu,” kusho uMaphumulo. Uthe akukho lapho besola khona okwamanje, bathembele ophenyweni lwamaphoyisa. Okhulumela amaphoyisa KwaZuluNatal uLieutenant Colonel Nqobile Gwala, uthe amaphoyisa aseMariannhill aphenya icala lokubulala. 