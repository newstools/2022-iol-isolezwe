MHLENGI SHANGASE UNGQONGQOSHE weMfundo eyisiSekelo, uNkk Angie Motshekga, uthi ngeke besakhala ngokuthi abafundi bafika bengakulungele ukuba sezikoleni besuka ezinkulisa njengoba i-Early Childhood Development (ECD) isingene ngaphansi komnyango wakhe. UNkk Motshekga uthe kwadingeka balwe bachazele nengqungquthela yemigomo ye-ANC ngo-2017 ukuthi kungani lo mkhakha kumele ungene ngaphansi komnyango wakhe. Uthe manje bazokwakha isisekelo esiqinile kwezemfundo njengoba ukuze wakhe lesi sisekelo kudingeka uqinise kwi-ECD. “Silutholile ulwazi ngezikhungo eziza emnyangweni kanjalo nabafundi esizobathatha. Bengihlale ngithi kuwumsebenzi ukulawula izikole ezingu-26 000 ezweni, kwi-ECD zingaphezu kuka-42 000 izikhungo ezizongena ngaphansi komnyango.” Ukusho lokhu kwethulwa ucwaningo olwenziwe ngezikhungo ze-ECD nabafundi abazongena ngaphansi kwezemfundo njengoba lo mkhakha ubungaphansi komnyango wezenhlalakahle. Ucwaningo luveze ukuthi zingu-42 420 izikhungo ze-ECD ezibaliwe kuleli ezinabafundi abangaphezu kuka-1.6 million. Izifundazwe ezinezikhungo eziningi ezingama-ECD yiGauteng, kulandele iKwaZulu-Natal, Eastern Cape neLimpopo. “Izikhungo eziyisithupha kweziyishumi zisemadolobheni, ezifundazweni ezifana neKZN, EC naseNorthern Cape zisebenza amahora ayisishiyagalombili kuthi ezisezifundazweni, iWestern Cape neGauteng, zisebenza amahora angu-10 ngosuku.” Ucwaningo luphinde lwaveza ukuthi ezikhungweni eziningi kukhulunywa izilimi ezimbili, okuyisiNgisi nesiZulu, kanjalo nesiXhosa kwezinye. Lolu cwaningo luphinde lwaveza ukuthi bangu-17 abafundi ekilasini elilodwa. “Sifuna izingane zithole isikhathi sokuthi zidlale zibe zifunda, zikwazi ukuzethemba. Ukuze izingane zikhule kahle, kumele zidlale,” kusho uNkk Motshekga. Uthe bathole nokuthi u-33% wezikhungo uxhaswe ngumnyango, wathi abangaxhasiwe bebebuza ukuthi sebezoxhaswa yini manje njengoba sebesemnyangweni wezemfundo. Uqhube wathi ulwazi abalutholile luzokwenza ukuthi batshale imali ezinhlelweni ezizothuthukisa lo mkhakha.       