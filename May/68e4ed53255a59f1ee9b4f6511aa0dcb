IPHENDUKE iphela endlebeni indaba yepulazi uhulumeni ahlongoza ukulinikeza uMntwana uMbonisi Zulu, ngesikhathi kwethulwa isabelomali sesikhwama esibhekelele izindaba zeSilo nendlunkulu. UNdunankulu waKwaZulu-Natal, uMnuz Sihle Zikalala, wethule isabelomali sehhovisi lakhe, lapho abele khona isikhwama esibhekelele izindaba zasendlunkulu, iRoyal Household Trust, uR67, 316 million. Amaqembu aphikisayo avele ahlala uZikalala izithonto, efuna izimpendulo ngemibiko yokuthi iRoyal Household Trust ihlela ukunikeza uMntwana uMbonisi udedangendlale wepulazi eliseNquthu. Isolezwe lisanda kubika ukuthi uMntwana uMbonisi, ongomunye wabaphikisa ukuqokwa kweSilo uMisuzulu Sinqobile kaZwelithini, angase asayine isivumelwano seminyaka engu-30 sokusebenzisa lo dedangendlale wepulazi ongamahektha angu-600. Elinye ipulazi kwakufanele linikezwe iSilo esesakhothama, uGoodwill Zwelithini kaBhekuzulu, kanti akucaci ukuthi kuzokwenzekani ngalo njengoba uMdlokombane asabuza. Ngesikhathi uZikalala ethula inkulumo yakhe esiShayamthetho saKwaZulu-Natal, kuhlale obala ukuthi lingase lihlakazwe maduze ibhodi leRoyal Household Trust, uMntwana uMbonisi ayingxenye yalo. Kepha lokhu akuzange kumsindise olakeni lwamaqembu aphikisayo, abefisa ukwazi ngepulazi okuhlongozwa ukuthi linikezwe uMntwana uMbonisi. USotswebhu we-IFP kwisiShayamthetho saKwaZulu-Natal, uMnuz Blessed Gwala, uthe bafisa ukwazi ukuthi iyiphi indlela eyalandelwa ukuze kuqokwe uMntwana uMbonisi kumalungu asendlunkulu? UGwala uthe bafuna nokwazi ukuthi ngabe uMntwana uMbonisi unawo yini amava kwezolimo? USotswebhu weDA esiShayamthetho saKwaZulu-Natal, uMnuz Zwakele Mncwango, uthe kuyabaxaka ukuthi kungani ipulazi lizonikezwa yena yedwa uMntwana uMbonisi. Ilungu le-ANC, uNksz Zinhle Cele, unxuse uZikalala ukuba angayiphenduli imibuzo emayelana naleli pulazi. “Kunezinto okufanele ungazikhulumi, namhlanje sizokhuluma ngezindaba ezijulile ezithinta ezezimali, inhlebo kufanele siyibeke eceleni.” Ebuzwa yiSolezwe emva kokwethula inkulumo yakhe, uZikalala uthe isiphakamiso sokuthi uMntwana uMbonisi anikezwe ipulazi asizange siqhamuke ehhovisini lakhe. Uthe ihhovisi lakhe lisazozama ukuthola izimpendulo eziphelele kwiRoyal Household Trust ngalolu daba. Uthe akazi noma iRoyal Household Trust isazoqhubeka yini nalezi zinhlelo, ikakhulukazi njengoba engasekho uMdlokombane naye obekufanele ahlomule ngepulazi. Echaza ngesabelo esitholwe yilo mnyango, uZikalala uthe isabelo sizosebenza ekuqhubeni imikhosi yesizwe. Lesi sikhwama sizophinde sinakekele izigodlo. Libukeka lilengelwa yizembe ibhodi leRoyal Household Trust. UZikalala uthe basazobhekisisa kahle ukuthi abantu abakuleli bhodi bakufanele yini ukuba kulona. Ukusho lokhu emva kokuthi amanye amalungu esiShayamthetho ezwakalise ukukhathazeka ngokuthi iRoyal Household Trust iyehluleka ukwenza imali. “Lolu daba sengiluxoxile neSilo. Asikwazi ukuba nesikhungo esixhaswa wuhulumeni esihlulekayo ukwenza imali.” Sisonke isabelomali seHhovisi likaZikalala singuR767, 551 million. UZikalala uphinde waveza ukuthi kuzokuba nomkhuleko wokukhumbula iNdlovukazi uShiyiwe Mantfombi Dlamini Zulu ngoMgqibelo. Indlovukazi yakhothama ngonyaka owedlule. Ngaleso sikhathi yayibambe ubuKhosi bukaZulu. Imizamo yokuthola ukuphawula kukaMntwana uMbonisi ayizange iphumelele njengoba ekhale ngokubambeka emhlanganweni. Ngesikhathi Isolezwe likhipha umbiko wokuqala, wenqaba ukuphawula ngalolu daba. 