  UKUHLANGANISA iminyaka ewu-20 kwasungulwa iphephandaba elikuphakela izindaba zishisayo ngolimi lwebele, Isolezwe, kusho lukhulu kubantu abaningi. Kusukela kubafundi, abasebenzi abakhona kumanje nalabo abake balisebenzela phambilini. Kuyajabulisa ukuthi esikhathini seminyaka ewu-20, iphephandaba likwazile ukuthi lizakhele umlando omkhulu noyohlala ezinqolobaneni zakuleli. Phakathi kwezinto eziningi engingazibalula ngephephandaba ukunotha kwezindaba eliziphakela abafundi balo nsuku zonke. Okunye okumqoka nokwenze iphephandaba lihluke kwamanye ukungajahi ukushicilela udaba ngaphambi kokuba kwenziwe ucwaningo, kuthintwe izinhlangothi ezithintekayo ngaphambi kokushicilela. Kusukela kudala Isolezwe alikaze libe yingxenye yalawo maphephandaba ajaha ukushicilela udaba kube kukhona uhlangothi olungathintwa. Lenza isiqiniseko sokuthi bonke abathintekayo odabeni bayabuthola ubulungiswa. Yikho lokhu, phakathi kokuningi, okudale ukuthi Isolezwe lihlonishwe futhi libe wumthombo wezindaba othembekile. Ukuba nogazi nokuthandwa kwephephandaba akuzenzekelanga futhi akuzange kube umlingo kodwa kungenxa yokuzikhandla kwabasebenzi nobuhlakani babaphathi emazingeni ahlukene. Ngikhumbula kahle ukuthi ngesikhathi ngiphetha izifundo zobuntatheli eNyuvesi, yilona phephandaba elaliseqhulwini kulawo engangifisa ukuwasebenzela. Into eyayidala lokho, wudumo elase lizakhele lona Isolezwe yize lalisanda kusungulwa. Okunye okwangenza ngalithanda kakhulu wukujiya nokunotha kolimi ezindabeni ezazishicilelwa. Ngiyajabula ukuthi namanje ozakwethu basayibambile futhi abakaze bagudluke kulokhu esikwayizo ngeSolezwe. Inhlonipho nothando lwami lwephephandaba yilo oludala ukuthi ngivukwe wusinga uma ngibheka ukuthi Isolezwe, okumanje lugubha iminyaka ewu-20 lasungulwa. Ngaphezu kwakho konke lokhu esengikubalile, ngingasho ngingananazi ukuthi Isolezwe like laba yikhaya elifudumele kimi. Ngikusho lokhu ngoba yilona phephandaba elanginika ithuba lokwenza umsebenzi engawuqeqeshelwa enyuvesi, wobuntatheli. Ngifike kulo ngonyaka ka-2007 ngafica izintatheli ezinohlonze ezaziyibambile nengafunda lukhulu kuzo ngomsebenzi nendlela yokuziphatha. Ngafunda  futhi ngathola izinto njengamanje okunzima ukuzithola ezindaweni eziningi okusuke kuhlangene kuzo abantu ngokuzosebenza. Izinga lokuzithoba nobuntu ngakufica kuphezulu kakhulu kubantu ababesebenza kuleli phephandaba. Ngafika kuhlangene abantu abadala nabancane kodwa bebambisene ngendlela eyisimanga. Ukusebenza kwiSolezwe ngaleya minyaka kwakuyiphupho lanoma yiyiphi intatheli. Ngangijabula njalo ekuseni uma ngivuka ngiya emsebenzini. Uma sekushona ilanga ngangiphatheka kabi ngoba lokho kwakusho ukuthi sengizohlukana nozakwethu, yize kwakuzobe kuyisikhashana nje esincane. Into ehlekisayo wukuthi noma sesiphumile emsebenzini kodwa sasibuye sihlangane nabanye ozakwethu. Kokunye sasihlangana sihlale ndawonye kuze kucishe kuse emnyango ikakhulu uma kunguLwesine ngoba yilona suku esasigcina ngalo ukusebenza size sibuyele ngeSonto. Ngamafuphi nje, ukuba yingxenye yomndeni weSolezwe  kwangivulela amathuba amaningi empilweni, kwangivula amehlo kwaphinda kwangifundisa okuningi ngempilo. Ngingasho ukuthi Isolezwe  libambe iqhaza elikhulu ekukhuleni kwami kwezobuntatheli nakwezokuxhumana. Lesi sikhondlakhondla sephephandaba siyohlala siseduze kwenhliziyo yami. Ngaphezu kokuningi engikuzuze lapha, ngathola nabangani abaningi sakhula ndawonye saze sathola ezinye izindawo zokusebenza okumanje nje, sitohoza kuzo kodwa namanje ubungani bethu esabuqala eSolezweni  abukapheli. Kuningi okuhle engingakuphawula ngephephandaba, kodwa okumqoka wukuthi ngiphose itshe esivivaneni ngibongele bonke abasebenzi nalabo abake baba yingxenye yeSolezwe  ngomsebenzi oncomekayo. Isikhathi esiphila kuso njengamanje sesehluke kakhulu kunangonyaka ka-2002 ngesikhathi kusungulwa iphephandaba. Sekukhona izinkundla zokuxhumana okusho ukuthi abantu bazithola izindaba ngesikhathi zenzeka. Kuyajabulisa ukuthi Isolezwe alisele ngaphandle kodwa liyatholakala kulezi zinkundla futhi liyaqhubeka nokubamba iqhaza liphakele abantu izindaba zishisa. Lokhu kusho khona ukuthi leli phephandaba lisazokwazi ukuqhubeka liqede eminye iminyaka eminingi. Siyalibongela Isolezwe ngokuhlanganisa iminyaka engamashumi amabili. Silifisela ukudlondlobala, liqhubeke njalo liwele umfula ugcwele. 