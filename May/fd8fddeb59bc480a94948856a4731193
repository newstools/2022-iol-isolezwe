ISAZI samasiko KwaZulu-Natal, uSolwazi uSihawukele Ngubane, sithi kasisigxeki isenzo seNyuvesi yaseZululand (UniZulu) sokunqabela umculi kamasikandi ukuthi angene ephethe ihawu ngesikhathi ethweswa iziqu. Lokhu kulandela ukuthi umculi kamaskandi, u-ATM Xhakaza, ekhale ngesenzo somunye wabasebenzi bakule nyuvesi ukuthi wamvimba esangweni, wathi akavumelekile ukungena nehawu esiteji endaweni lapho ayezothweswa khona iziqu. UXhakaza wathi ukunqatshelwa kwakhe ukuthi angene nehawu lakhe kwamphatha kabi njengoba wayevunule econsa ephethe nalo ukubungaza impumelelo yakhe yokwethweswa iziqu zeMasters. Ekhuluma neSolezwe uXhakaza, wathi okwenziwa yilo msebenzi kuyisenzo sokucwasa nokubukela phansi amasiko esiZulu nemvunulo yawo, esho nokuthi yena akakuboni ukuphambuka ngoba ihawu lihambisana nemvunulo yamaZulu. Ukuvunula ngemisiko yesintu sekuyinto evamile kulezi zinsuku uma abafundi beyothweswa iziqu. UNgubane uthe ngokwazi kwakhe ihawu liphathwa uma uya empini kuphela ngoba kusuke kuyoliwa. “Uma uya emcimbini wokwethweswa iziqu usuke uyojabula ngakho kufanele uma ufaka imvunulo ulikhiphe ihawu ngoba elokuvika, akulona elokuhloba. “Benze into enhle ukuthi bangamvumeli ukuthi angene nehawu ngoba uma uphethe lona usuke uphethe nomkhonto.Uma kuyosinwa noma kuyojatshulwa awuliphathi ihawu ngoba liyinto ozivikela ngalo empini,” kuchaza uNgubane. Uthe okungenzeka kube yimbangela enkulu yokungavumeleki kwehawu ezindaweni ezifana nenyuvesi wukuthi abanye bebezolibona njengesikhali. “Sise-Afrika impela kodwa kumele sihloniphe imithetho nemigomo yokuthweswa kweziqu, siphinde sivikele nesithunzi samanyuvesi ukuze wonke umuntu ezokwazi ukukhululeka,” kuchaza yena. Uthe yize kungakaze kwenzeke ukuthi kube khona umfundi ofika nehawu esikhungweni akuso kodwa kuyaziwa ukuthi izikhali azivumelekile emicimbini enjengalena. “Kuqala kwakunomthetho wokuthi uma wethweswa iziqu kufanele ugqoke ngendlela ethile kodwa ngenxa yenkululeko, abantu sebefika bezigqokele izikibha zabo kanti leyo nto iyasehlisa isithunzi somcimbi wokuthweswa iziqu.“Ifana neyasePhalamende, nalo lalinesithunzi ngoba lalinendlela yokugqoka elandelwayo,” kuchaza yena. Uthe imvunulo yamukelekile noma ngabe yikuphi ngoba sisembusweni wentando yabantu kodwa kumele kube yimvunulo efanelekile. Abase-UniZulu abatholakalanga ukuphawula ngomthetho nezizathu zokungavumeleki kwehawu esikhungweni sabo. I-Durban University of Technology yalile ukuphawula ngalolu daba. 