BASHAYA amakhala abalandeli bosaziwayo abahlambalazana ohlelweni lwethelevishini, ezinkundleni zokuxhumana nasemaphephandabeni ngezinkinga zabo emshadweni wabo. Muva nje, ugxekwe kakhulu ezinkundleni zokuxhumana uSomizi Mhlongo, kuthiwa usebenzisa isizini entsha yohlelo lwakhe iLiving the Dream with Somizi, ukudalula izinkinga ebeziphakathi kwakhe noMotaung Mohale, okubalwa nezocansi olubhedayo. Bobabili bake bazetha negama elihlanganisa amabizo abo elithi, Somhale. Lwalusavutha amalagabi uthando kodwa namhlanje sebeyinkukhu nempaka. Iningi labantu kwiTwitter likhala ngokuthi noma ngabe uMohale ubengamenelisi uSomizi ngenkonzo yasekamelweni kodwa bekungafanele amhlambalaze. Bathi ukwenze ngendlela engafanele esebenzisa amandla okuba nohlelo lwethelevishini nokuyinto ebukeka ivuna yena kuphela. "Ngithanda ukwehluka ngalesi siqephu, uSomizi kufanele vele azivikele aveze iqiniso. Ngifisa ngabe uyena kuphela okhuluma ngalolu daba kodwa kubukeka sengathi uthembele kubangani ukuthi badicilele phansi uMohale. Umhlukumezi nje kwaphela, " kusho uPremium XH. "Nami ngikuzwile lokho futhi bekuzovuna uSomizi ngoba unabangani abadumile. Uma uMohale wayeze ngemali nginesiqiniseko wayenolwazi ngakho uSomizi futhi bayenza bobabili imali," kusho uBhumzah. Babodwa abaveza ukuthi akangagxekwa kakhulu uSomizi ngoba uMohale umfice evele edumile wazakhela udumo ngaye. Yize kunjalo abantu bathi uSomizi akafanelwe ukuphika konke ngoba zimile izinsolo zokumhlukumeza. "Ngiyakholwa ukuthi wahlukunyezwa uMohale ngoba wayemthanda esebona emphunyuka. Ngikholwa ukuthi uSomizi wayemdonsa ngekhala uMohale ngoba ubehlala ekhungathekile uma enaye," kusho uDQ. Nyakenye kwavela ukuthi izithandani ziyehlukana, uMohale washicilela nesitatimende eveza ukuthi ubehlukunyezwa ngandlela zonke, okubalwa nocansi. Kwavela nezinsolo zokuthi uSomizi ubefuna izinhlobo zocansi ezimangazayo nokwamhlula uMohale ngokusho kwakhe. Selokhu uSomizi ekhulume kanje, uMohale akakaze athi vu, ngalezi zinsolo kuze kube yimanje. 