 KUFE umsebenzi waseHollywoodbets ngesikhathi kuhlaselwa imoto abebehamba ngayo ithelwa ngentululwane yezinhlamvu eMaoti, eNanda, ngoLwesibili ebusuku. Kuvele ukuthi umlisa (30) obeshayela imoto yomsebenzi yohlobo lweToyota Avanza ubelinde omunye wozakwabo, ngesikhathi oshayasibhamu bevulela ngenhlamvu wadubuleka emzimbeni nasekhanda wabe esephangalela lapho. Okhulumela iReaction Unit South Africa (Rusa), uMnuz Prem Balram, uthe uthole ucingo mayelana nalesi sigameko, kucelwa usizo endaweni yesigameko ngabo-9 ebusuku. Uthe kuthunyelwe onogada nabosizo lokuqala, okuthe ngenkathi befika endaweni yesigameko bathola ukuthi sekukhona amaphoyisa nabosizo oluphuthumayo. Uthe bathole owesilisa okukholakala ukuthi ubeshayela, eseshonile nomunye edubuleke kanzima. Okhulumela amaphoyisa KwaZulu-Natal, uLieutenant Colonel Nqobile Gwala, uthe kusolwa ukuthi umlisa oneminyaka engu-30 nozakwabo ababili bebesendaweni yaseMaoti, eNanda, belinde omunye uzakwabo. Besalindile, kufike amadoda amathathu angaziwa avulela ngenhlamvu. Abagilwa behle emotweni babaleka njengoba abahlaseli bebelokhu bedubule njalo. Abasolwa baphinde badubula bebhekise kumshayeli obebaleka, wawa washonela lapho. “Bathathe amaselula amabili babaleka endaweni yesigameko,” kuchaza uLt Col Gwala. Uthe umshayeli ube namanxeba okudutshulwa ehlombe nasesifubeni. Kuvulwe amacala okubulala, ukuzama ukubulala nokugebenga esiteshini samaphoyisa eNanda. 