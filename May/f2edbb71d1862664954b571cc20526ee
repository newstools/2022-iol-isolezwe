UMSAKAZI weGagasi FM, uThandi “Zisto” Mhlongo, uxwayisa abesifazane ngokuthi baqaphele uma beshayela ebusuku, ngemva kokuba ephunyuke ezigebengwini. Uthe izigebengu zizame ukumduna imoto enkabeni yeTheku ngeledlule ebusuku. “Kukhona ozame ukungibingelela ngiphuma eWarehouse. Ngizibile ngahamba kodwa kwaba khona ongikhanyisa kakhulu ngamalambu. Kusenjalo kuqhamuke i-Etios emhlophe yangigudla eceleni, ngicabanga ukuthi bebezitshela ukuthi ngizokuma,” kusho uZisto. Uthe ubalekile wadlula irobhothi livalile ngaseNkosi Albert Luthuli International Convention Centre (ICC). “Bekukhona imoto yamaphoyisa, ngavele ngama phambi kwayo ngashaya ama-hazard. Ngibabone bemi ngase-ICC cishe imizuzu emihlanu. Nami ngivele ngahlala emotweni ngehlisa umoya nganqena ukulokhu ngiyochaza emaphoyiseni ngase ngiyahamba.” Uthe yize esathukile, kodwa ujabulela ukuthi uphunyukile yize imoto yakhe iklwebhekile. Uthe yinto azozilungisela yona ngoba yinto encane. Uthe akasibonanga nesidingo sokuvula icala. “Ngike ngathi ukuphazamiseka kancane emoyeni kodwa nginenhlanhla ukuthi ngiphunyile. Bekungabo-9 ebusuku emgwaqweni kungasekho muntu. Abantu kumele baqaphele babuke nesibuko. Ngibone nge-Etios emhlophe ngavele ngabona ukuthi bazama ukungishayelise kabi ukuze ngime. Abanye abagcini ngokubathathela imoto kodwa bayabathumba.” kusho yena. Okhulumela amaphoyisa akwaZulu-Natal uCapt Nqobile Gwala uthe usazobhekisisa ukuthi kungenzeka yini ukuthi izigebengu sezisebenzisa amaqhinga okushayelisa kabi umuntu abasuke befuna ukumduna ukuze amise  imoto bese beyayithatha. Ucele abashayeli ukuthi baqaphele uma beshayela ebusuku, bakhiye izicabha, bafonele amaphoyisa aseduzane. UZisto usanda kuqala nethimba lakhe bethula uhlelo iGagasi FM Drive noHeazy noKhaya Dladla ngo-3 kuya ku-6 ntambama phakathi nesonto.