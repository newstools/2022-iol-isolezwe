BAYISOLA ngokungabi nozwelo inkosi yesizwe samaQadi, uMqoqi Ngcobo, abantu abayizisulu zezikhukhula nabakhoseliswe enkantolo yesizwe eMzinyathi, eNanda. Abantu abasale dengwane ngemva kwezikhukhula izolo batshele Isolezwe ukuthi uNgcobo nabanye abambisene nabo okubalwa nomkakhe, bazisiza ngezimpahla ebezinikelelwe ukuthi zinikezwe bona. Phakathi kwezimpahla okuthiwa bayazitapela kubalwa ukudla nezingubo zokulala. Elandisa iphephendaba omunye wabakhoseliswe enkantolo uthi, izimpahla ezalethwa yizikhulu zaMaZulu FC, nezanikelwa ngabalingisi boZalo nomculi uDladla Mshunqisi, bagcina ukuzibona ngesikhathi bethatha izithombe eduze kwazo. “Kwalethwa izimpahla eziningi, sashutha nazo nabazilethile, nenkosi kwabe siyagcina ukuzithinta,” kusho omunye wabakhoseliswe enkantolo. Uthe kwathi uma kuhamba ababenikela, kwathiwa abazithathe izimpahla ziyozivalelwa kwelinye lamagumbi angaphakathi enkantolo yesizwe. “Kuthe ekuhambeni kwesikhathi, kwafika izimoto zazithatha zonke izimpahla, kwathiwa inkosi ethe azilandwe,” kusho yena. Uthi kukhona lapho okwafika unkosikazi wenkosi, ezolanda izimpahla. Uthi kwathi uma bebuza inkosikazi kaNgcobo ukuthi izisaphi izimpahla, yathi kukhona abanye abaswele, iyobanikeza. “Lokhu akwehlanga kahle kithi ngoba lezi zimpahla kawakuthiwa ngezethu,” kusho yena. Kuthiwa abavunyelwe ukuyiqonda inkosi bayibuze ngalokhu ngoba kunenkolelo ethi “inkosi ayibuzwa lutho”. Ngokusho kwakhe baningi abalahlekelwe amakhaya, bangondinga sithebeni kepha bathi inkosi ibaphuca izinto ezinikelwe ngabasamariya abalungileyo ukuze, nabo bazame ukuphila. “Inkosi ikhombisa ukungabi nabo ubuntu nozwelo ngokusehlele. Izisiza kanjani ngezinto ezinikelwe ngabantu bezinikelela ebantwini abahlwempu? Lokhu ekwenzayo kusiphatha kabi,” kusho yena. Ithintwa inkosi uNgcobo, ithe sekufikile ezindlebeni zayo ukuthi kunabantu abathi intshontsha ukudla. “Lokhu abakushoyo ezinkundleni zokuxhumana ngegama lami kuyinhlamba enkulu, engithukwa ngayo. Akwehli neze kahle ukuthi kuthiwe mina, nondlunkulu wami uMaMgubane, nezinduna zami sintshontsha ukudla,” kusho uNgcobo. UNgcobo uthe into eyenzekile ukuthi bonke abanikela ngokuthile kwabaswele, baqala kuye njengenkosi yesizwe. Uthe kusetshenziswa inkantolo yesizwe ukuthi kuthululwe yonke iminikelo yokudla nezingubo zokulala. “Iminikelo kusuke kungeyezisulu zesizwe sonke hhayi ukuthi eyalabo abahleli enkantolo yesizwe kuphela. Bakhona abanye abaludingayo usizo lwezimpahla abangahleli enkantolo yesizwe, abakhosele ezihlotsheni, izimpahla ezithathwayo zisuke zithathelwa bona-ke” kuchaza uNgcobo. 