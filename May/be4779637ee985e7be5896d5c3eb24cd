SASHAQEKILE umndeni wakwaZungu eDlebe, oLundi, kulandela ukumbiwa kwesidumbu selungu lawo ngeSonto, okusolwa ukuthi labulawa, lagqitshwa yindodana. Kuthiwa isidumbu sikaMnuz Bhekumukhulu Gibson Zungu (71), obephila nesifo sengqondo (bipolar), simbiwe ethuneni elishonayo, okukhombisayo ukuthi limbiwe kunesikhathi sonke. Kuthiwa sikhishwe sisongwe ngezingubo zokulala, sesithanda ukonakala. Kuthiwa besingenaso isandla esisodwa, sinenxeba ebusweni, sibhekiswe phansi. Ilungu lomndeni, elithe umufi nguyise omdala, uMnuz Siyabonga Zungu, lithe ngokuzihlanganisela ulwazi umndeni obulokhu ulunikwa wumsolwa, basola ukuthi wambulala ngoMeyi 18. “Uqale washayela elinye ilungu lomndeni elitshela ukuthi umufi usevukwe wukugula kwakhe, waphuthunyiswa esibhedlela eMadadeni. Ngaleso sikhathi wonke umuntu wamkholwa ngoba amalungu omndeni ahlala kude,” kusho uZungu. Uthe emva kwezinsukwana umsolwa uphinde washayela ilungu lomndeni walitshela ukuthi umufi useshonele esibhedlela kodwa akungaqale kutshelwe abantu, ikakhulukazi ugogo (94) womndeni ngoba uzosuke athuke kakhulu, kwenzeke okubi nakuyena. “Into abeyisho besiyikholwa ngoba ibizwakala ngaleso sikhathi. Udlulise usuku waphinde washaya ucingo, wacela ukunikwa imali yokulanda isidumbu size oLundi. Ufakelwe imali njengoba ecelile,” kusho uZungu. Bathi inkukhu iqale ukuwusola umgqakazo ngesikhathi umsolwa esephinde ebathinta ebatshela ukuthi useyamngcwaba uyise manje eyedwa egcekeni. “Ubuziwe ukuthi umngcwaba kanjani yedwa, kungekho muntu womndeni, wabhoka ngolaka ekhuluma izinto ezingahlangani nalo mkhuba abethi uyawugila. Yilapho-ke amalungu omndeni athathe khona isinqumo sokuthi aye ekhaya ephelezelwa ngamaphoyisa, wafike wabuzwa ukuthi umngcwabephi umufi,” kusho uZungu. Uthe kumbiwe ebaleni alikhombile, ebelingakhombisi ukuthi kugqitshwe umuntu, satholakala isidumbu sikamufi, sisongwe ngezingubo zokulala, sibhekiswe phansi, sesithanda ukonakala. Uveze ukuthi bathe uma sebebuzisisa kwamanye amalungu omndeni aseduzane, bathola ukuthi umgodi wawumbiswa ngowesilisa wendawo, amkhohlisa wathi umba umgodi wendlu yangasese. “Sithukile, sishaqekile ukuthi umuntu angenza isihluku esingaka kumzali wakhe. Kusobala ukuthi wabulawa nguye ngawo umhla ka-18, wase emvalela endlini ukuze kungasheshe kubone muntu. Waqala-ke wakhanda amaqhinga okuthi uzowukhohlisa awuthini umndeni ngesikhathi ezama indlela yokumngcwaba,” kusho uZungu. Uthe bafuna ubulungiswa njengoba eshaqwe ngamaphoyisa ngalo iSonto, ngesikhathi ebona ukuthi umphakathi ufuna ukumudla eluhlaza. Okhulumela amaphoyisa KwaZuluNatal, uLietenant Colonel Nqobile Gwala, usiqinisekisile isigameko. Uthe amaphoyisa aseMahlabathini aphenya icala lokubulala. Uthe umsolwa uboshiwe, kulindeleke ukuthi avele enkantolo maduze.