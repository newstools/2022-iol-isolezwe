MBALI KHANYILE USASHAQEKILE umndeni wowesilisa waKwaluvisi, eNquthu, okuthiwa ushonele esibhedlela ngemuva kokunenebulwa ngumngani kamalume wakhe obemsola ngokushaya amawindi emoto. UMnuz Njabulo Khumalo (23) olimale kanzima ekhanda, kuthiwa ngoMgqibelo ntambama uhambe eyophuza nomngani kamalume wakhe, behlezi nabangani. Umufi kuthiwa ubuye ebusuku ngabo-10, esoyolala endlini yakhe  engaphandle. Kuthiwa ngemuva kwesikhashana kuqhamuke umngani kamalume nabangani bakhe ababili abekade ephuza nabo bedinwe beveva, bembuza ukuthi uwashayeleni amawindi emoto yabo. UNksz Nokuthula Khumalo (39) ongumzala kamufi, uthe  abasolwa abathathu bebephethe izinduku nobhushu, bamklabha ngawo umzala wakhe ngesikhathi bemulwisa. "Indlela abamphuthume ngayo bemshaya ngifike eselimele kanzima phansi egxaza igazi, besaqhubeka nokumshaya futhi bengamniki ithuba lokuchaza. Ubelokhu ebetshela ukuthi akashayanga moto kodwa bamnenebula bengafuni ukumlalela. Ngithe uma ngizama ukungena phakathi kwabo bangigudluza baqhubeka nokushaya uNjabulo," kuchaza uNksz Khumalo. Eqhuba uthe, uma ebabuza ukuthi kungani besola umzala wakhe bathi uhambe bengasazwani kahle, base beyamxosha. Uthe ube esebacela ukuthi behlise umoya ukuze kukhulunywe ngemizamo yokulungisa umonakalo. "Ngihambe nabo ngiyobona imoto abebethi ishaywe umzala. Ngithe ngibuya ekhaya ngabona ukuthi ngeke kulunge ukuthi silale nomzala ngenxa yendlela abelimele ngayo. Samphuthumisa esibhedlela, wafike washonela khona," kuchaza intokazi. Iqhuba ithe, izinhliziyo zabo zibuhlungu ngoba sekuvele ukuthi abasolwa bashaye umuntu omsulwa. "Sizwa kuthiwa imoto ishaywe umuntu abaxabane naye ngesikhathi beyothenga ethaveni ngobusuku ababephuza ngabo. Okubi nje ukuthi kuze kwaphuma umphefumulo kamzala ngento angayenzanga abesolwa ngayo," kukhala uNksz Khumalo. Okhulumela amaphoyisa KwaZulu-Natal, uLuitenant Colonel Nqobile Gwala, usiqinisekisile isigameko sokubulawa kowesilisa eNquthu. "Kuvele abasolwa abathathu abalinganiselwa eminyakeni engu-40 kuya ku-50 eNkantolo yeMantshi eNquthu, ngoMeyi 23. Kulindeleke ukuthi bayolalela isinqumo ngesicelo sabo sebheyili ngoLwesithathu," kusho uLt Col Gwala. 