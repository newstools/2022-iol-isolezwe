URamaphosa uphefumule kanje izolo ebhala encwadini yamasonto onke, emva kokuthelwa ngehlazo ngabasebenzi abebenganeme enkundleni yemidlalo, iRoyal Bafokeng eRustenburg, abamchitha bathi abafuni ukuthi akhulume emcimbini, ogcine ngokubhuntsha, waphuma esephelezelwa ngamaphoyisa nabaqaphi. Akuqali ukuthi emgubhweni woSuku lwabaSebenzi oluhlelwe yiCosatu kuhhahhamezwe umengameli wezwe. Kwenzeka nakowayengumengameli we-ANC nezwe uMnuz Jacob Zuma ngo-2017. URamaphosa uthe abasebenzi abebefuna ukukhushulelwa amaholo ngoR1000 ngenyanga, yimayini iSibanye-Stillwater, osekuphele izinyanga ezintathu betelekile bezwakalisa ilaka labo. “Bebefuna abaholi babo kanjalo nohulumeni babalalele. Sizimisele ukukhathula indima yethu siwuhulumeni kodwa ngeke sikwazi ukukwenza lokhu sisodwa. Sidinga wonke umuntu ukuthi abambe iqhaza.” Uthe bayaziqonda izinkinga zabasebenzi, bazimisele ukuphucula impilo yabo. “Kudingeka sibuyise ukwethenjwa, sisebenzisane ukuze kube nezinguquko. Sikubonile ukusebenzisana ngesikhathi kuba nenzikamnotho emhlabeni jikelele ngo-2008 nangesikhathi kuhlasele iCovid-19.” Uthe yingakho kwaqalwa neyeholo eliphilisayo, i-national minimum wage, ngo-2019. “Abasebenzi bakuvezile ukuth badonsa kanzima futhi badinga usizo ngokushesha. ICovid-19 yehlise umnotho, yaqeda imisebenzi engaphezu kuka-2 million, kwashona abantu abevile ku-100 000.” Uthe zikhona ezinye izinhlelo zokuzama ukunqanda indlala kwabahluphekayo njengokuthi kunesibonelelo sikaR350 esiholwa ngabangatohozi. “Lesi sibonelelo sitholwa ngabantu ababalelwa ku-10 million futhi siyaqhubeka noma izwe seliphumile esigabeni senhlekelele. Lokhu sikwenza ukuze siqhubeke nokweseka abadonsa kanzima.” 