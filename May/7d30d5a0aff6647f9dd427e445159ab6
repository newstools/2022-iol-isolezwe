UMKHANDLU wososayensi emhlabeni i-International Science Council (ISC), uthi kudingeka ukuthi kusungulwe isigungu sososayensi bomhlaba esizoqhamuka namasu okubhekana nezifo eziwubhubhane nokuzishintsha kwegciwane, iCorona. Iphini likasihlalo we-ISC uSolwazi Abdool Salim Karim, lithe alukho uhlelo lokubhekana namagciwane amasha eCovid-19. Ngokusho kwakhe lokho kwenza ukuthi uma kufika igciwane elisha, ososayensi baqale phansi bayocwaninga ngalo ukuze bazi ukuthi lizoziphatha kanjani nokuthi yini engenziwa ukuze lingasabalali kakhulu. "Ngesikhathi kusacwaningwa ukuthi kuzokwenziwa njani,  izibalo zabantu abahaqwa yigciwane zisuke zikhula. Sidinga ukuthi sibe nohlelo lomhlaba wonke oluzokwenza ukuthi kungabikhona lokhu kutatazela. Uma kungaba nesigungu singakwazi nokuzihlelela ukuthi yini esizoyenza uma kuba nesinye isifo esiwubhubhane noma kungaseyona iCovid-19,"  kusho uSolwazi. Uqhube wathi kudingeka isigungu somhlaba esizobeka imigomo okumele ilandelwe. “Uma singakabi khona isigungu esinjengalesi ngeke sikwazi ukunqoba izifo eziwubhubhane," kuxwayisa uKarim. Umkhandlu bewethula umbiko ngocwaningo olwenziwe ngososayensi abebekade bebheka ukuthi yini engenzeka eminyakeni emihlanu ekwelashweni kwezifo eziwubhubhane. Lo mbiko wethulelwe inhlangano yamazwe i-United Nations (UN) nenhlangano yezempilo emhlabeni, iWorld Health Organisation (WHO). Usihlalo we-ISC  uSolwazi Peter Gluckman, uthe “Inhloso yombiko ukuthi sisize ohulumeni ukuze bakwazi ukuhlelela  lesi sikhathi," kusho uSolwazi Gluckman. 