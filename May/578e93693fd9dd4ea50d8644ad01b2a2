IZAKHAMUZI zase-Orlando, eSoweto, zivuswe ukuduma kwezulu lezandla namhlanje ekuseni kuhlaselwa umshayeli wetekisi emgwaqeni, uCaroline, phakathi kwe-Orlando East neNoordgesig. Lesi sigameko senzeke ngezithuba zo-6 ekuseni, umshayeli wetekisi ushonele endaweni yesigameko, kwathi umgibeli oyedwa  waphuthunyiswa esibhedlela ngenxa yokulimala. Abezimo eziphuthumayo bafike kule ndawo bathola umshayeli eseshonile. “Umgibeli obesetekisini utholakale enenxeba lokudutshulwa ekhanda, ulashelwe endaweni yesigameko ngaphambi kokuphuthunyiswa esibhedlela esiseduze.” Ikhansela laku-ward 29, uBrenda Dammie, litshele abezindaba ukuthi bafike kule ndawo bathola itekisi lizimbobombobo. Uthe basola udlame lwabamatekisi ngoba kubalwe izimbobo zenhlamvu ezingu-19 kanti iningi lazo lisohlangothini lomshayeli nokuyizinkomba zokuthi bebeqonde yena ngqo abebemhlasela. 