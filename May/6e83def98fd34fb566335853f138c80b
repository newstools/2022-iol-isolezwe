ISALE izikhotha amanxeba i-ANC emva kokuhlwithwa uMasipala wesifunda uMkhanyakude, osuphethwe yi-IFP. I-IFP iketule i-ANC emhlanganweni womkhandlu obungoLwesibili. Emkhandlwini kulalelwe isicelo sokungabethembi ubuholi bukaMnuz Siphile Mdaka, we-ANC, obe esephucwa amaketango obumeya. Kuqokwe uMnuz Tim Moodley, we-IFP, kwesobumeya. UMoodley akamusha esikhundleni angene kuso ngoba ubesibambile ngaphambi kokhetho lohulumeni basekhaya lwangonyaka owedlule. Emhlanganweni, kuphinde kwakhishwa ezikhundleni abanye abaholi be-ANC, okubalwa kubo usomlomo womkhandlu, uMnuz Solomon Mkhombo, nephini lemeya, uNksz Zodwa Mtshali, oqhamuka kwi-NFP ebibusa ngokubambisana ne-ANC emkhandlwini. Ezikhundleni zabo kube sekuqokwa uMnuz Killer Mkhwanazi ukuba yiphini lemeya, kwathi uMnuz Pat Madlopha waqokwa kwesikasomlomo. Khona emhlanganweni kuphinde kwamiswa obebambe kwesemenenja kamasipala, uDkt Siyabonga Ntuli, emva kwesikhalo esiphuthumayo esifakwe yi-IFP. Kube sekuqokwa uMnuz Mxolisi Nkosi, ukuba abambe kwesemenenja kamasipala. UNkosi wayyimenenja yawo umasipala ngaphambi kokhetho lwangonyaka owedlule. Amakhansela e-ANC akhethe ukuwuduba uphakathi umhlangano. I-IFP yiyona esinesibalo esiningi samakhansela emkhandlwini emva  kwesinqumo seNkantolo eNkulu eMgungundlovu, esachitha umhlangano womkhandlu ongaphansi kwesifunda, uMtubatuba. Emhlanganweni ochithwe yinkantolo kwaqokwa amakhansela azokuya komela amaqembu ahlukene emkhandlwini wesifunda. Yize i-IFP kuyiyo enezihlalo eziningi kuMasipala uMtubatuba, kepha i-ANC yiyona eyagcina ithumela amakhansela amaningi eMkhandlwini uMkhanyakude. Inkantolo ithole ukuthi lowo mhlangano wawungekho emthethweni ngenxa yokuthi kukhona amakhansela amabili e-IFP angazange avunyelwe ukuvota. Kube sekuqalwa phansi, i-IFP kwaba yiyo ethumela amakhansela amaningi emkhandlwini wesifunda. Imizamo yokuzwa uvo lwe-ANC kayizange iphumelele ngoba oyikhulumelayo KwaZulu-Natal, uMnuz Nhlakanipho Ntombela, ucele ukuba kuthintwe okhulumela i-ANC esifundeni iFar North, uMnuz Sandile Sibiya. Ethintwa uSibiya ucele ukuba abuye afonelwe. Sekuphinda ethintwa ucele ukuba kuthintwe oketulwe kwesokuba wusotswebhu emkhandlwini, uMnuz Sya Khumalo, ongazange atholakale. Usihlalo we-IFP KwaZulu-Natal, uMnuz Thami Ntuli, uthi vele kwasekuqaleni kufanele engabe i-IFP iyona ebiphethe lomkhandlu ngoba iyona eyathola amavoti amaningi okhethweni. UNtuli uthe njengoba sekuphethe i-IFP abantu baseMkhanyakude sebezoyibona ngamehlo intuthuko. "Abantu baseMkhanyakude sebehlale isikhathi eside kakhulu ngaphansi kwe-ANC, izinkinga zabo zanda usuku nosuku. Njenge-IFP sizimisele ukuhambisa izidingo kubantu."