USAQHUBEKA umkhuba wokuhlukumeza izingane ngokocansi emazweni amaningi yize kunemithetho nemigomo egunyaza ukuvikelwa kwazo. Lokhu kudalulwe nguNkk Victoria Balogum-Fatogum, ofundisa eNyuvesi iKwaZulu-Natal (UKZN). Uthe iNingizimu Afrika, ingelinye lamazwe anezigilamkhuba ezephula imithetho evikela izingane. "ENingizimu Afrika miningi imithetho evikela izingane kodwa izigilamkhuba zizama konke okusemandleni ukuthi ziyeqe leyo mithetho," kusho uNkk BalogumFatogum. I-UKZN ihlele isigcawu sokucobelelana ngolwazi esibheka ukuthi izingane ziphenduka kanjani zibe yizigqila zocansi, nokungenye yezindlela zokusetshenziswa kwazo. Lolu daba beludingidwa engqungqutheleni yomhlaba ebidingida isihlava sokusetshenziswa kwezingane ezincane eqale ngeSonto eledlule yaphela ngoLwesihlanu. Baningi ongoti abaphawule ngezinselelo nezimfundiso ezimbi eziholela ekutheni ingane isetshenziswe njengesigqila socansi. UNkk Omalabake Ogunwade ofundisa e-UKZN, uthe ezinye izinkinga ezidala ukuthi izingane ezincane zenziwe izigqila zocansi ngamasiko kanti kuleli, yisiko lokuthwala. "Ukufundisa ingane encane ngezindaba zocansi, okungaba ukuthi ukuyifundisa imisebenzi ethile ngoba uyilolongela ukuthi ishade, ekubeni ineminyaka engu-12, kuyicala," kusho uNkk Ogunwade. UNkk Magadelene Wanza waseKenya, osebenzela inhlangano ebhekelele izingane iTerre des Homes, eseNetherlands, uthe emazweni anjengaseKenya, kuyenzeka ingane yentombazane ikhule ifundiswa ukuthi ibhekelele umndeni, bese leyo mfundiso enhle isetshenziselwa ukuthi ingane yentombazane ivume ukuyogana ukuze kukhokhelwe umnewabo esikoleni noma ukuze kusizakele umndeni. "Ingane ngeke ingavumi uma kushiwo kanjena ngoba ikhuliswe ngokuthi umndeni uyanakekelana. Ivuma ukuzibandakanya nezocansi incane ngoba ithi isiza umndeni kanti isizoba yisigqila socansi salowo myeni wayo okuvamise ukuthi kube ngumuntu omdala futhi ome kahle ngokwezimali," kuchaza uNkk Wanza. Uthe imithetho evikela izingane ikhona kodwa kushoda ekutheni isebenze nokuthi kubandakanywe izingane ezihlelweni zayo ngoba ziyadingeka ukuze nazo zikwazi ukubeka imibono ngokuthi yini ezingafisa ukuyibona yenzeka. 