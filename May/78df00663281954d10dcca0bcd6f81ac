ZIMAPEKETWANE izinto esontweni lamaRoma aKhatholika njengoba ngeSonto ephoqeleke ukusontela emgwaqweni emuva kokuba abazibiza ngamakholwa bevale amasango ngezingidi ezinkulu bathi badinga kuhlanjululwe ilathi. Isolezwe lithole ukuthi sekunesikhathi isimo sishubile e-Uganda Martyrs, kwaG eMlaza, njengoba amakholwa acela ukuthi uFata Alexius Madela obekuleli bandla ahambe. UMadela usolwa ngokungaziphathi kahle izimali zesonto, amacala ocansi nokudayisa impahla yesonto okubalwa kuyo izimoto nama-air-conditioner ayenikeliwe. Ngo-2019 uMadela wayesenkantolo nesikhulu sezemidlalo esasimsola ngokugweva nempahla yomkaso owayeseshonile. NgoMashi 19 amadoda ebandla kuthiwa abhalele uMadela incwadi emcela ukuthi akahambe e-Uganda ngoba asekhathele ‘yimikhuba ayigilayo’. Kuthiwa uMadela akazange ahambe ngesikhathi amakholwa emcela ukuthi ahambe kunalokho wazihlalela elathini waze wahamba sekufike amaphoyisa noMbhishobhi. Kuthiwa emuva kwalesi sigameko uMbhishobhi waseMariannhill, uNeil Frank, ube eseqala uphenyo ngezinsolo ezibhekiswe kuMadela. Kulindeleke ukuthi imiphumela yophenyo ikhishwe ngasekupheleni kukaMeyi. NgeSonto, akucaci ukuthi wubani ovale isonto. Okwamanje amakholwa ase-Uganda ethunyelelwa umphriste owenzela imisa. Umphriste unqume ukwenza imisa emgwaqweni ngoba esangweni bekunamekwe incwadi ethi: “Makadunyiswe uJesu Kristu kuze kube phakade. Sithanda ukunazisa ukuthi sicele ukuthi indlu yethu yokukhonza ivalwe kuze kube kuhlanzwa ilathi nokuthi kube nobulungiswa kuzo zonke izinhlaka ezithintekayo. Simazisile umbhishobhi ngezikhalo zethu. Siyabonga - Amalunga ebandla.” Le ncwadi idale ukudideka kwamanye amakholwa njengoba ekhala ngokuthi awazi ukuthi ibhalwe wobani futhi basithathaphi isibindi sokuvala indlu yesonto ekubeni zikhona izindlela zokulungisa izinto. Abonge ukuthi ufata ukwazile ukuwenzela imisa noma libe semgwaqweni, kwathi elilandelayo layiswa kwesinye isifundabhishobhi sakhona eMlaza. Imizamo yokuthola umbhishobhi ayiphumelelanga.