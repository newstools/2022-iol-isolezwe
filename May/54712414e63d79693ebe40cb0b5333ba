NQOBILE MASIMULA SELIDUMELA emansumpeni mayelana nomjaho omkhulu wamahhashi iHollywoodbets Durban July, obuya kulo nyaka emuva kwekhefu leminyaka emibili ngenxa yeCovid-19. Umjaho oyintandokazai kuleli futhi obhekwe ngabomvu uzoba ngoJulayi 2, eGreyville Racecourse  eThekwini, kanti sekuvulelekile ukubheja emaphanteni azozama inhlanhla estekini sikaR5 million. Ingqikithi yemfashini kulo nyaka ithi, Show Me The Honey Ngaphandle kwesteki semali, kujwayelekile ukuthi iningi lezihambeli zomcimbi nezisuke zivela kuzona zonke izinkalo zezwe, zibheke ngabomvu umswenko nobumnandi. Isolezwe ngeSonto likhulume nabanikazi bamatende ahlukene azobe ehanjelwe ngabantu abaningi kulo nyaka. UDJ Tira wesitebela somculo i-Afrotainment kanti bahlela ubhazabhaza wetende i-Afrotainment July Marquee, uthe abantu abakhulule igazi bakhiphe imali, yize bebheke abadla izambane likapondo kodwa aseqalile ukudayisa amathikithi. “Kona sibheke kakhulu abantu abadla izambane likapondo kodwa akukhethwe bala lamuntu. Onamandla okuthenga ithikithi akenze njalo ngoba aqala kuR 3 500 kuya kuR 5 500,” kusho uTira. Uthe kuzobe kusindwe ngobethole futhi kuboshelwe izinkakha zabaculi kanti uSomizi Mhlongo, uzobe engumphathi wohlelo. Elinye itende elizobhekwa kakhulu ngele-Ayep Ayep Lifestlye Marquee, okuzobe kungokokuqala ukuthi libekhona. UDJ Sumbody ongomunye wabahleli betende uthe, kuningi okungalindelwa abantu abazohambela itende labo kodwa okuningi bazokumemezela uma sekusondele izinsuku. Abahleli betende leBoomtown bathe konke kumi ngomumo kanti amathikithi aseyatholakala asukela kuR850 kuya kuR5 175. Phakathi kwabasiki bengqephu abahlonishwayo abamenyelwe umjaho walo nyaka kubalwa uZamakhosi Mathe, Leigh Schubert, Sandile “Duke” Mngadi, Kathrin Kidger, Lara Klawikowski noKaren Monk- Klijnstra.