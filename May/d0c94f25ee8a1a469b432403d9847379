ABAKWA-ESKOM bamemezele ukuthi luyaqhubeka uhlelo lokucishwa kukagesi ngokwesigaba sesibili kule mpelasonto. Lolu hlelo luzoqala ngo-5 ntambama kuze kube u-10 ebusuku kusukela namhlanje kuze kube yiSonto. Lesi simemezelo silandela isexwayiso esikhishwe abezinhlekelele  ngemvula namakhaza alindeleke ngale mpelasonto. URobert Mulaudzi, okhulumela abe-EMS eGoli, uxwayise izakhamuzi ngomlilo. UMulaudzi uveze ukuthi njengoba kunemibiko yemvula namakhaza kulesi sifundazwe, abantu kumele baqaphele uma bebasa umlilo nezimbawula ukuzifudumeza. “Esikhathini esiningi inhlekelele yokubhebhetheka komlilo odlula nemiphefumulo yabantu abaningi, yenzeka emijondolo. Njengoba kunohlelo lokucisha ugesi abantu bavame ukubasa umlilo nezimbawula ukuze bafudumale,” kusho uMulaudzi. Uthe abantu kumele baqikelele ukuthi umlilo abawubasile uyacima ngokuphelele. 