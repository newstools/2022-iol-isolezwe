KUNOVALO ngemva kwesixwayiso semvula enamandla, izangoma zezulu ezithi kulindeleke ine ngempelasonto KwaZulu-Natal. ISouth African Weather Service ixwayise ngale mvula nje, izingxenye zesifundazwe zisanda kukhahlanyezwa yizikhukhula ngenyanga edlule kanti kunovalo lokhuthi imvula enkulu ingaqhubeka nokumosha. Uhulumeni waKwaZulu-Natal usunxuse abahlala eduze nemifula ukuba bazame ukuthola izindawo eziphephile abangakhosela kuzo. UNdunankulu waKwaZulu-Natal, uMnuz Sihle Zikalala, uthe bathole imibiko yokuthi isifundazwe sizohlaselwa yimvula enamandla. “Abesimo sezulu basinikeze umbiko wokuthi impelasonto esiya kuyo ingase ibe impelasonto engeyinhle, engeza namakhaza amaningi nemvula ezindaweni eziningi. “Ngalokho sinxusa abantu kuzo zonke izindawo ukuthi babheke ukuthi baphephile futhi basezindaweni eziphephile ezingasheshi ukuzwela uma lina. Siyagcizelela kubantu abakhe ngasemifuleni ukuthi baqikelele kule mpelasonto ukuthi basezindaweni eziphephile,” kuxwayisa uZikalala. Uthe izikhukhula zangenyanga edlule zishiye kukhalwa, zadlula namakhulu emiphefumulo zaphinde zashiya izinkulungwane zingenawo amakhaya. “Bangu-448 abantu abashonile ngesikhathi kuhlasela izikhukhula. Kunabantu abangu-88 abangakaze batholakale namanje. Amathimba asaqhubeka nokuthungatha abangakatholakali. Sinethemba lokuthi bonke bazogcina betholakele.” UZikalala uthe kunezinkulungwane zabantu ezikhosele ezindaweni zesikhashana ezingu-91. “Kunabantu abangu-6 895 abasale bengenamakhaya. Ingu-27 069 imizi ethintekile kanti izindlu ezidilike zaphela zingu-8 584.” Uthe bahlela ukwakha izindlu zesikhashana ezingu-1 810 ezizohlala abasale bengenamakhaya, wathi ezingu-77 sezakhiwe. UZikalala uthe umonakalo odalwe yizikhukhula usufinyelele kuR25 billion. “Umonakalo udaleke kakhulu emigwaqweni, emabhulohweni, kojantshi, ezindlwini, amanzi, ugesi, ukuthuthwa kwendle, ezolimo nakweminye imikhakha.” UZikalala uthe yize omunye umonakalo usulungisiwe kwezinye izindawo kepha kukhona lapho kungakalungiswa khona. “Sisenezindawo ezinjengoThongathi lapho amanzi engakabuyi khona ngenxa yokuthi ingqalasizinda yalinyazwa yizikhukhula.” 