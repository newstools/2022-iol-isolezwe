SIGCINE sifihlwe namuhla enkonzweni ebimfishane emathuneni aseLala Kahle, eHillcrest, isihlabani somculo wokholo, uDeborah Fraser. Lokhu kuza emva kokuhlehliswa kokufihlwa kwaso ngoMgqibelo, kulandela ukuhlasela kwezikhukhula eThekwini, ngempelasonto. Emva kwenkonzo ebihanjelwe ngosaziwayo abahlukene, eThe Station, eThekwini, kuphoqe ukuthi isidumbu sikaDeborah sibuyiselwe emakhazeni, njengoba besekuvele ukuthi ithuna lakhe seligcwele amanzi. Ekhuluma esiteshini sezindaba sethelevishini esikhokhelwayo, uNksz Lona Fraser, ongudadewabo kaDeborah omncane, uthe: “Sihlangene njengomndeni ngoMgqibelo, sakhuluma ukuthi angeke sikwazi ukuthi siyomfihla endaweni enamanzi.” Uthe babonga kubalandeli bakhe nabo bonke abantu ababasingathile ngesikhathi bebhekene nobunzima. “Sibonga uthando enisikhombisile lona, nasisingatha, siyabonga,” kusho uNksz Fraser. Inkonzo ibihanjelwe ngamalungu omndeni namaciko aseThekwini ambalwa, obekukhona kuwo uDJ Sox omele amaciko enhlanganweni iCultural and Creative Industries Federation of South Africa (CCIFSA). Phakathi kwabafundisi abebekhona, bekukhona umBhishobhi Vusi Dube wodumo lweThekwini Community Church. Ngaphambi kokuthi kwehliswe ibhokisi, kubizwe umndeni ukuthi undizise amajuba amhlophe. Kube nomunyu emalungeni omndeni, ngesikhathi sekwehla ibhokisi, amanye awo abonakale, ehluleka  ukuzibamba, asidinda isililo. 