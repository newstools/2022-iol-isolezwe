IGATSHA le-ANC lifuna uMengameli wezwe, uMnuz Cyril Ramaphosa, angenelele odabeni lokumiswa komphathi wamajele KwaZulu-Natal, uMnuz Mnikelwa Nxele, osekuphele iminyaka amiswa emsebenzini. Ubuholi be-ANC ku-ward 6, eRichmond, eMgungundlovu, bufuna uRamaphosa ayalele uNgqongqoshe wezoBulungiswa, ezamaJele nezokuThuthukiswa koMthethosisekelo, uMnuz Ronald Lamola, ukuba abuyisele uNxele emsebenzini. Laba be-ANC basonga ngokuba nenkunzimalanga yombhikisho uma uNxele engabuyiselwa emsebenzini. UNxele ungowokudabuka eRichmond. Sekuphele iminyaka engaphezu kwemine uNxele amiswa. Emva kokumiswa kwakhe, wabe esenikela enkantolo eyophonsela inselelo isinqumo sokumumisa. Mumva nje, umnyango usanda kuyalelwa yikomiti elibhekelele ukusebenza kwawo ePhalamende ukuba ubuyisele uNxele emsebenzini kulandela ukuthi iNkantolo yezabaSebenzi inqume ukuthi ukumiswa kwakhe kwakungekho emthethweni. Amalungu e-ANC athe awazi ukuthi kungani uLamola engakambuyiseli namanje uNxele emsebenzini. “NgoMeyi 9, uLamola wanikezwa izinsuku eziyisikhombisa yikomiti elibhekelele ukusebenza komnyango ukuba abuyisele emsebenzini uNxele. Kuyishwa ukuthi uLamola wakhetha ukuwushaya indiva umyalelo wekomiti. “Kusobala ukuthi uLamola ungumuntu ongawuhloniphi sidalo umthetho. Yingakho sizimisele ukunxenxa amalungu e-ANC ukuba abe nombhikisho emahhovisi omnyango,” kusho incwadi ebhekiswe kuRamaphosa. La malungu anxuse uRamaphosa ukuba akhuze uLamola. “Kusobala ukuthi uLamola usebenzisa amandla akhe budedengu futhi uhlukumeza uNxele. Kubona nengane encane ukuthi uLamola uzidlalela ipolitiki la.” La malungu e-ANC athe asola ukuthi uLamola usaba ukuthi uNxele uzoveza inkohlakalo eqhubeka ngaphakathi emnyangweni. Aphinde enza izinsolo zokuthi uNxele umiswe emsebenzini khona engezukukwazi ukungenela umjaho wokuba wumphathi wamajele kuzwelonke. “Akufanele kube khona umuntu ocindezelwayo uma sekuqashwa umphathi wamajele kuzwelonke. Ukucindezelwa kwabathile kungaba nemiphumela engemihle. Sinethemba lokuthi mengameli uzokwazi ukulusukumela ngokushesha lolu daba.” La malungu athe ngeke ameseke uLamola emkhankasweni wakhe wokuba yiphini likamengameli we-ANC, athi usezikhombisile ukuthi akakulungele ukuhola inhlangano enkulu njenge-ANC. Okhulumela uLamola, uMnuz Chris Phiri, akazange ayiphendule imibuzo ayithunyelwe. Kanjalo nehhovisi likaRamaphosa alizange liyiphendule 