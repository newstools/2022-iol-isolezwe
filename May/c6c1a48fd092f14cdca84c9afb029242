NAMUHLA wusuku lokugcina lukashwele kulabo abebengakawavuseleli amalayisensi abo ngenxa yokubambezeleka kuhlasela iCorona nangenxa yohlelo loMnyango wezokuThutha lwa-online. UNgqongqoshe wezokuThutha kuzwelonke, uMnuz Fikile Mbalula, uxwayise ngokuthi angeke siphinde selulwe isikhathi sokuvuselela amalayisensi kulabo abebengakakwazi ukuwavuselela ngenxa yokuhlasela kweCorona futhi abashayeli abanezincwadi eseziphelelwe isikhathi bazohlawula. UMnyango wezokuThutha kuleli uveze ukuthi unike abantu bakuleli isikhathi esanele sokuthi bavuselele amalayisensi emuva kokuthi bekukhona izinkinga ebezikhona, ikakhulukazi ohlelweni lwawo lokubhalisa online oluthinta kakhulu isifundaweni saseGauteng nase-Eastern Cape. Umnyango uthi inkinga onayo eyabashayeli abangu-1, 3 million abangazivuselele izincwadi zabo kanti bangu-566 000 ababhalisele ukuvuselela izincwadi zokushayela, umnyango onethemba ukuthi uzobe usukwazile ukuthi uzinike abanikazi bazo ekupheleni kukaJuni. Uphinde waveza ukuthi umthetho uthi uma umuntu evuselele izincwadi ngaphambi kokuthi ziphelelwe isikhathi, uyakwazi ukushayela ngelayisensi esiphelelwe yisikhathi izinyanga ezintathu kodwa kumele aphathe ngaso sonke isikhathi ilayisensi ephelelwe isikhathi nesiliphu esikhombisa ukuthi uzivuselele izincwadi.   