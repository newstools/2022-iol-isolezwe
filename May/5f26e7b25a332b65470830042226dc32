UMNDENI kaHillary Gardee uthi uyasamukela isinyathelo se-ANC eMpumalanga sokumisa ilungu layo elingomunye wabasolwa ekubulaweni kwendodakazi yawo. UMNDENI kaHillary Gardee uthi uyasamukela isinyathelo se-ANC eMpumalanga sokumisa ilungu layo elingomunye wabasolwa ekubulaweni kwendodakazi yawo. Ihhovisi likasotswebhu omkhulu kulesi sifundazwe izolo liveze ukuthi selithathe isinqumo sokumisa uMnuz Philemon Lukhele ongomunye wabasolwa abathathu ecaleni lokubulawa kukaGardee. ULukhele ubesebenza ehhovisini likasotswebhu we-ANC kulesi sifundazwe. Ephawula kafishane kwiSolezwe okhulumela umndeni kaGardee neqembu i-EFF, uMnuz Sinawo Tambo, uthe: “Umndeni wakwaGardee uyasamukela isinyathelo sokumiswa kukaLukhele. Lokhu kuyisinyathelo esisheshayo esikhombisa ukuthi izimali zabakhokhi bentela azisetshenziswa ukuvikela abasolwa balolu hlobo ezinkantolo zethu.” Izindaba zokumiswa kukaLukhele zivezwe ngovela ehhovisi likasotswebhu omkhulu, uMnuz Vincent Mlombo, othe umiswe izolo. “Uzobe engaholi ngesikhathi emisiwe kanti ukumiswa kwakhe kuqala khona namuhla ngo-9 ekuseni (esho izolo),” kusho uMlombo. Uveze ukuthi incwadi yokumiswa kukaLukhele uyihambise yena mathupha ejele laseNelspruit lapho uLukhele etoke khona. Uqhube wathi kuzophinde kuhlale izigcawu zokuqondiswa kobugwegwe masinyane uma kwenzeka enikwa ibheyili uLukhele. “Isinqumo sokumxosha siyothathwa emva kokuhlala kwesigcawu sokuqondiswa ubugwegwe,” kusho uMlombo. Uthe amacala abekwe wona uLukhele kolukaGardee, okukhona kuwo elokudlwengula, elokuthumba nelesibhamu esingekho emthethweni, abucayi kakhulu. ‘Yize kunjalo, siyakuqonda futhi ukuthi amacala abekwe wona adicilela phansi isithunzi sehhovisi le-ANC kodwa asifuni ukusheshe siqagele ukuthi ukuhlala kwesigcawu sokuqondiswa ubugwegwe kuzoba namphumela muni,” kusho uMlombo. Isidumbu sikaGardee satholwa silahliwe ehlathini eliseNelspruit. Kwase kuphele izinsukwana kusatshalaliswe izindaba zokuthi unyamalele. Uzalwa yilowo owayengunobhala-jikelele we-EFF, uMnuz Godrish Gardee.