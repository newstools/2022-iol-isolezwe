 Ufuna izimpendulo umndeni wesaguga saseMazizini, eBergville, esiduke siya enkonzweni yePhasika emasontweni amabili adlule, ngeSonto kwatholakala isidumbu saso sesonakele, eHlobane, eVryheid. Umndeni kagogo u-Agnes Mbhele (69) uthi okubaphatha kabi kakhulu ukuthi akekho enkonzweni yakhe obuye wazixaka ngokuthi bamfune ukuze atholakale, bonke ayehambe nabo baziqhubekele nempilo yabo. Umzukulu kagogo, uNksz Siphiwe Sithebe, uthe baphatheke kabi ngokwenzeke kugogo wabo obebuye ahanjelwe yingqondo. “Yize ngingahlali ekhaya kodwa ngafike ngambona ugogo ukuthi sekukhona okungahambi kahle yize isimo besingakabi sibi kakhulu. Uma besilandisa ababehambe naye, bathi wavele wathi usekhathele yena, usebuyela ekhaya eBergville. Base bemyeka kanjani-ke bangamvimba ekubeni kwase kuwusuku lokugcina lwangeSonto, vele sebezobuya ekhaya. “Omunye umama uthi wambona ehamba wazama ukukhuluma naye, ebandleni-ke lonke akusekho muntu omlandelayo, kunalokho bathi baze bambheka sekuhanjwa, sekukudala ehambile yena,” kuchaza uNksz Sithebe. Uthe bona njengomndeni basamile ekutheni kukhona onolwazi olunzulu ngalolu daba futhi ngeke baze bayeke ukuxhumana namaphoyisa kuze kube bathola lonke iqiniso. “Siyathemba nokuhlolwa kwesidumbu sakhe kuzosinika izimpendulo kodwa nje sididekile kakhulu, siyafuna umuntu ozositshela into ezwakalayo,” kuchaza yena. Iphoyisa elingagunyaziwe ukukhuluma nabezindaba litshele Isolezwe ukuthi umufi utholwe ehlathini, engagqokile ngenhla kodwa ngezansi egqoke isikhindi sangaphansi, esagqoke nejoyini yesonto, isidumbu sakhe sesonakele. Okhulumela amaphoyisa KwaZulu-Natal uLieutenant Colonel Nqobile Gwala, uthe kuyaphenywa emuva kokutholakala kwesidumbu sowesifazane ngeSonto sesonakele ehlathini e-Alpha eHlobane. Uthe lona wesifazane wayebikwe emaphoyiseni njengomuntu odukile ngenyanga edlule 