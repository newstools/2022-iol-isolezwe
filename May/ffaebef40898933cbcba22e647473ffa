UNETHEMBA lokuthi kuzovula amathuba omsebenzi ukufakwa kwe-zipline endaweni yakhe, umnikazi wendawo yokuvakasha iNgodini Bunduz & Adventures, eNgodini, eShowe. UThokozani “TP” Mabaso uthe ufake izi-pline, okuyintambo okuboshelwa kuyo umuntu alenge ngayo ashishilize esuka phezulu, ngoba enethemba lokwandisa izivakashi. “Kuzoqopheka umlando eShowe ngoba kuzoba kungokokuqala ukuvulwa kwezi-pline eZululand. Le ntambo yedumela ibukeka izoqhakambisa ezokuvakasha endaweni ibuye yandisa amathuba omsebenzi kubantu abakhele iShowe,” kusho uTP. Uthe bazoyivula ngokusemthethweni ngoMeyi 21 lapho bememe khona izikhulu ezahlukene zikahulumeni neqembu lezimoto elihamba ngamaJeep Wrangler, iKZN Black Jeepers. “Le ndawo inomzila wezimoto ezidonsa ngamasondo amane lapho kubuye kube khona nomcimbi oba njalo ngoNovemba. Kulo nyaka nje umcimbi obizwa ngeNgodini Bundu Games uzobe ungoNovemba 18 kuya ku-20,” kuchaza yena. Ezokuvakasha sezibuyile ngemuva kokuphazamiseka ngenxa yokubhebhetheka kweCovid-19 kusuka ngo-2020. “Yize zingakabuyi ngokugcwele kodwa inhlansi yethemba isikhona, akusafani.” Iyindawo okubuye kulalwe kuyo ematendeni futhi iheha izivakashi ngokubhukuda ngamashubhu emfuleni, izithuthuthu ezinamasondo amane nokunye. 