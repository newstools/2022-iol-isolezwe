BONISWA MOHALE ZIYANDA izinkinga zabathengi baseNingizimu Afrika njengoba iBhange loMbuso, iSouth African Reserve Bank (Sarb) linyuse imalimboleko ngo-50 basis okusho ukuthi isiwu-4.75%. ZIYANDA izinkinga zabathengi baseNingizimu Afrika njengoba iBhange loMbuso, iSouth African Reserve Bank (Sarb) linyuse imalimboleko ngo-50 basis okusho ukuthi isiwu-4.75%. Lokhu kusho ukuthi abanezikweleti, okubalwa ezezimoto, ezezindlu abangenzanga izinhlelo namabhange, ama-loan, credit card nezinye izikweleti bazokhokha imali ethe xaxa. Umphathi weSarb, uMnuz Lesetja Kganyago, uthe amalungu amane ekomiti elithatha izinqumo ngokunyuswa kwemalimboleko avotele ukuthi inyuke ngo-50 basis points, kwathi elilodwa lavotela ukuthi inyuke ngo-25 basis points. UKganyago ukhale ngodlame oluqhubeka phakathi kwe-Ukraine neRussia olunyusa intengo kawoyela, eyokudla nokunye. Ubuye wakhala ngamandla emali akhula mawala, ukunqamuka kukagesi okuqhutshwa yi-Eskom okuphazamisa ukukhula komnotho, nezikhukhula zaKwaZulu-Natal. Uthe umnotho usuzokhula ngo-1.7% usuka ku-2% ayekade ewuqagulile ngoMashi. UMnuz Mervyn Abrahams, wenhlangano ecwaninga ngentengo yokudla nesimo senhlalo, iPietermaritzburg Economic Justice and Dignity Group (PMBEJD), uthe abathengi bazompintsheka kunakuqala. “Hhawu bayinyusa kanjani kodwa imalimboleko isimo sinjena?” kubuza u-Abrahams. Uthe abathengi baseNingizimu Afrika badonsa kanzima ngoba amaholo abo awanyuki, umnotho awukhuli kahle, okusho ukuthi baningi abangasebenzi ekubeni nohulumeni akakwazi ukusiza wonke umuntu. “Lesi sinqumo sisho ukuthi umholo wabasebenzayo uzokhokhela izikweleti, basale namasentshana amancane okuthenga ukudla nezinye izidingo zemindeni. Siyangicika lesi sinqumo ngoba ibhange iSarb bekufanele liyinyuse okungenani ngo-25 basis points imalimboleko, hhayi ngo-50 basis points. Kufanele sibone ukuthi isinqumo sabo sizowenza yini umehluko ezinyangeni ezintathu ezizayo, ngokuthi ehle amandla emali asuke ku-5.9% aye phansi. Uma kungenzekanga lokhu kufanele sibabuke ngelinye ihlo abathathe lesi sinqumo,” kusho u-Abrahams. Uthe ngebhadi uhulumeni akukho okutheni angakwenza ukusiza abantu ukuba babhekane nesimo ngoba ukumisa ukukhokhwa kwentela kaphethroli kusho ukuthi iyancipha imali engena esikhwameni sikahulumeni. Isazi somnotho seDon Consultancy Group, uMnuz Chifi Mhango, sithe besivele silindele ukuthi iSarb iyinyuse ngo-50 basis points imalimboleko ngenxa yokunyuka kwamandla emali aseku-5.9%. Uthe iSarb ifuna amandla emali ahlale phakathi kuka-3% no-6% ngakho uma ebonakala enyuka kakhulu liye linyuse imalimboleko ukuze abantu bezoyeka ukukhithiza nokwenza izikweleti. Isazi somnotho saseFNB, uNkk Mamello Matikinca-Ngwenya sithe abantu bazoklinyeka ngoba ngonyaka odlule iSarb yayehlisa imalimboleko yaze yafika ku-3.50% njengoba isiku-4.75% kulo nyaka. Ucele abantu ukuthi babophe izifociya ngoba isimo sisazoba nzima njengoba ugesi usazonqamuka, impi ephakathi kwe-Russia ne-Ukraine isaqhubeka, uwoyela ongahluziwe usazonyuka kanjalo nentengo yokudla. Uthe balindele ukuthi iSarb iqhubeke nokunyusa imalimboleko kuze kube wunyaka ozayo.