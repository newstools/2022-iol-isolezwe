 BASENKANTOLO abasolwa abathathu ababhekene necala lokubulala intombazane eneminyaka eyisithupha yasesifundazweni iMpumalanga. UBontle Mashiyane okubikwe ukuthi ulahlekile emasontweni amathathu edlule utholakale eshonile futhi isidumbu sakhe sicwiyiwe bude buduze nasekhaya lakubo eMganduzweni, ngaseWhiteriver. Kuthiwa abasolwa ababili ngumakhelwane walo mndeni nesoka lakhe, kanti omunye umsolwa ubengaphandle ngoshwele ngemuva kokulahlwa ngamacala abandakanya ukubulala nokudlwengula. Laba bavela eNkantolo yeMantshi Kabokweni namuhla. UKhomishana wamaPhoyisa eMpumalanga, uLieutenant General Semakaleng Manamela, uthi uphenyo luveze ukuthi umsolwa oyedwa ubengaphandle ngoshwele ngamacala okubulala nokudlwengula. Ebuzwa ngokuthi umsolwa oyedwa kulaba ababoshiwe uyaziwa emndenini kaBontle, uManamela uthe banolwazi olunzulu noluqinisekisiwe ngalokho kodwa akazukuphawula ngakho. “Sizolinda inqubo yenkantolo idlale indima yayo, konke kuzohlala obala uma icala liqhubeka.”