KUBE yinjabulo yodwa kwabayizitshudeni zaseNyuvesi yaKwaZulu-Natal ngesikhathi bethola isiqiniseko sokuthi bazothweswa imiyezane phambi kwezibukeli. I-UKZN iqale uhlelo lokuthweswa kwezitshudeni  iminyezane yazo ngoMeyi 4. Kulindeleke ukuthi kuqhubeke kuze kushaye uMeyi 21. Le nyuvesi yagcina ukwenza lolu hlobo lokuthweswa kweziqu ngo-2019, ngaphambi kokuba kuhlasele iCovid-19 ngo-2020, okwaba yimbangela yokuthi  uhlelo lwabukhoma lumiswe. UNkk Nonsikelelo Munyaka, othweswe imiyezane yeMaster of Business in Administration (MBA) nomyeni wakhe uMnuz Jean-Jacques Munyaka, uthe ayikho into ebebeyithandazela njengokuthi ukuthweswa kwemiyezane kwenzeke phambi kwawo wonke umuntu nonyaka. “Njalo uma sithandaza, besithandazela ukuthi izibalo zeCovid-19 ziqhubeke nokwehla ukuze izifiso zethu zokutshweswa imiyezane phambi kwawo wonke umuntu zifezeke. Kwathi ngesikhathi uMengameli (uMnuz Cyril Ramaphosa) ememezela ukuqedwa kokufakwa kwezwe ngaphansi kwenhlekelele, sajabula kakhulu, kwanyuka amathemba  okuthi imithandazo yethu iphenduleke,” kusho uNkk Munyaka. Uthe ayikho into ewumuzwa omnandi njengalowo wokubizwa phambili, usuyomukela iziqu zakho ngoba usuke uzisebenzele kanzima. Uthe ukube kwakuya ngaye ngabe babizwa kanye kanye nomyeni wakhe ngoba lezi ziqu, ziyinto abayijulukele kakhulu ngokubambisana. “Emva kokuthola ingane yethu yokuqala esikhathini esingaphezudlwana kweminyaka emibili edlule, sanquma ukulindana ukuze sizenze kanye kanye lezi zifundo. Bekunzima, siningi kakhulu isikhathi esisichithe esikoleni, kwesinye isikhathi bekuze kuse sikhona ngokuhlanganyela nabanye abafundi. Uma sifika ekuseni ekhaya sivela esikoleni, kube ukuthi sesilungiselela ukuya emsebenzini futhi,” kusho uNkk Munyaka. Uthe njengoba sebezitholile iziqu zabo, sebezoqhubeka nokwandisa umndeni wabo, ngoba sebekutholile okubalulekile abebehlele ukuqale bakuzuze. Umqondisi kwezokuxhumana enyuvesi, uNksz Normah Zondo uthe zingu-8 795 iziqu ezizokhishwa isikhungo nonyaka, kuthi ama-Masters abe ngu-495 bese kuba ezobudokotela ezingu-213. Uthe inyuvesi iyaziqhenya ngabangu-121 abaphase izifundo zabo ngo-Summa cum laude. Osuke ephase ngalolu hlobo lokuphasa usuke ethole ngaphezulu kuka-80% wonke ama-modules kusukela enza unyaka wokuqala, aze ayophothula owokugcina ngesikhathi esibekiwe. Uphinde wathi bayaziqhenya ngabangu-410, abaphase ngo-Cu laude, okuyiziqu eziphaswe ngamalengiso ka-75%. Osuke ephase ngalolu hlobo lokuphasa usuke ethole ngaphezulu kuka-75% wonke ama-modules  kusukela enza unyaka wokuqala, aze ayophothula owokugcina ngesikhathi esibekiwe. Uveze nokuthi isibalo sabesifazane kulabo abathweswa iziqu yile nyuvesi sisaqhubeka nokuhamba phambili njengoba isibalo sabo simi ku-63.38% nonyaka. Uphinde wathi inyuvesi iyaziqhenya ngokuthi kulabo abazothweswa iziqu nonyaka,  kukhona abangu-84 abaphila nokukhubazeka. 