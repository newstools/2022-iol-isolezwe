ASOLWA ngokuzitamuzela emalini ebekelwe ukukhokhela abasebenzi abasebenze isikhathi esengeziwe amaphoyisa kaMasipala waseThekwini. Lezi zinsolo zenziwe emva kokuvela kokuthi lolu phiko seluwubhubhudle lwawuqeda uR120 million obuwabelwe ukukhokhela abasebenze isikhathi esengeziwe kulo nyakamali. Izolo lolu phiko lucele ukuphinda lwengezelwe ngoR60million ukuze lukhokhele abazosebenza isikhathi esengeziwe kulezi zinyanga ezisele kulo nyakamali. Isicelo senziwe emhlanganweni wesigungu esiphezulu obuyizolo. Ngokwalo mbiko uR120million wakulo nyakamali wasetshenziswa waphela ngoFebhuwari, nokusho ukuthi ayikho imali yokukhokhela abazosebenza isikhathi esengeziwe kulezi zinyanga ezisele ngaphambi kokuthi kuphele unyakamali ngoJuni. Lesi sicelo sithukuthelise amalungu esigungu esiphezulu, asole amalungu ophiko lwamaphoyisa kamasipala ngokubhubhudla izigidi zamaRandi. Amakhansela athe okuwacasula kakhulu ukuthi amaphoyisa kamasipala awabonakali enza umsebenzi yize ekhokhelwa imali engaka yesikhathi esengeziwe. Ikhansela leDA, uNksz Nicole Graham, lithe sekuneminyaka ibhubhudlwa imali yesikhathi esengeziwe ophikweni lwamaphoyisa kamasipala. UNksz Graham uthe akubonakali ukuthi ikhona imizamo yokunqanda ukubhubhudlwa kwale mali. “Uma ubukisisa kahle, sinamaphoyisa kamasipala abalelwa ku-2 000, kodwa angu-1 500 okuyiwona ngempela enza umsebenzi wangempela. Lokhu kusitshela ukuthi kulo nyakamali amaphoyisa angu-1 500 azokhokhelwa uR180 million wokusebenza isikhathi esengeziwe. Lokhu kukutshela ukuthi iphoyisa ngalinye lizothola uR120 000 wesikhathi esengeziwe kulo nyakamali.” Ikhansela le-EFF, uMnuz Thabani Miya, lithe okubakhathazayo ukuthi amaphoyisa kamasipala awabonakali enza umsebenzi yize ekhokhelwa imali engaka yokusebenza isikhathi esengenziwe. “Yebo ayabonakala amaphoyisa kamasipala enkabeni yedolobha kepha awabonakali kwezinye izingxenye zedolobha. Noma amarobhothi engasebenzi, siyaye sibone amaphara elawula izimoto. Amaphoyisa kamasipala asazi ukuthi asebenza kuphi.” UMiya uthe imali enkulu ekhokhelwa amaphoyisa kamasipala asebenze isikhathi esengeziwe ikhombisa ukuthi awulandelwa umthetho wezabasebenzi othi akekho umsebenzi okufanele asebenze isikhathi esengeziwe esingaphezu kwamahora amathathu ngosuku. Ikhansela le-IFP, uMnuz Mdu Nkosi, lithe bafuna umbiko ophelele oveza ukuthi obani abasebenze isikhathi esengeziwe, futhi basebenze isikhathi esengeziwe esingakanani. UNkosi uthe umasipala kufanele ugxile ekuvaleni izikhala ezikhona kulolu phiko ukuze labo abakhona bengezukusebenza isikhathi esiningi esengeziwe. Ikhansela le-ANC, uMnuz Nkosenhle Madlala, lithe bonke bakhathazekile ngemali enkulu ekhokhelwa abasebenze isikhathi esengeziwe. “Le nto idla kakhulu imali yomkhandlu. Kufanele kube nesikhathi esibekiwe ukuthi umuntu akakwazi ukusebenza isikhathi esengeziwe esingaka.” Inhloko yophiko lwamaphoyisa, uMnuz Steve Middleton, ithe bazozama ukuqasha amaphoyisa engeziwe khona amaphoyisa engezukusebenza isikhathi esiningi esengeziwe. UMiddleton uthe okwenze yaba nkulu kakhulu imali ekhokhelwe abasebenze isikhathi esengeziwe ukuhlasela kwezikhukhula. Uthe bebematasa belekelela ukuthola abadukile futhi bephelezela nezikhulu zikamasipala ebeziyohlola umonakalo. Esinye isikhulu sithe ibingekho indaba yokutanyuzwa kwemali ngesikhathi amaphoyisa esaphethwe uKhomishana u-Eugene Nzama okungenye yezinto ezazenza abe nyambanambana. UNzama wathathiswa umhlalaphansi.