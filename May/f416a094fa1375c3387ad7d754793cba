Lokhu kudalulwe abahleli balo mbukiso wezinsuku ezine abathe imvula yakamumva ehlasele KwaZulu-Natal icishe yawuphazamisa kwazise kwayona i-ICC yayigcwele amanzi. Isikhulu esiphezulu se-ICC, uNksz Lindiwe Rakharebe sithe bathobekile ngokusingatha umbukiso ohlanganisa ama-Afrika. Uthe ukubheduka kweCovid-19, izibhelu nezikhukhula kubenze basebenza ngokuphindiwe belungiselela lo mbukiso obuye emva kweminyaka emibili uhoxisiwe. Iphini leNhloko kwaDurban Tourism, uNkk Winile Mntungwa lithe kube isikhathi esihle kubona bewuMkhandlu weTheku ukusingatha umbukiso ohehe abatshali zimali nabantu abavelele emkhakheni wezamabhizinisi emhlabeni. "Kube kuhle ukusingatha izivakashi ezivela emhlabeni wonke. Nakuba kube nezinselelo kodwa sikwazile njengedolobha ukuwuhlelela kahle umbukiso osifice simi ngomumo," kusho uNkk Mntungwa. UNksz Phindile Makwakwa oyisikhulu esiphezulu esibambile KwaZulu-Natal Tourism, uthe umbukiso ukhombisile ukuthi ukusebenza ngokubambisana kwezinhlaka ezehlukene zikahulumeni kuzala impumelelo. Uthe bakhiphe unyawo bekhombisa umhlaba ukuthi i-Afrika inani futhi isikulungele ukwamukela abavakashi. "Ushayeke kakhulu umkhakha wezokuvakasha ngakho kubalulekile ukuthi sonke sibambe iqhaza ekuwuvuseni," kusho uNksz Makwakwa. UMnuz Themba Khumalo oyisikhululu esiphezulu esibambile kwaTourism South Africa ubonge laba abathathu nozakwabo uNkk Amandla Kotze-Nhlapo ngokuhlela umcimbi obe yimpumelelo. UNkk Kotze-Nhlapo uthe umbukiso unxenxe inqwaba yezithunywa, abadayisi, abathengi nabezindaba abebevela emhlabeni jikelele. Umbukiso usongwe ngegiya eliphezulu kusayinwa isivumelwano sokuhwebelana, i-East3Route, phakathi kweKZN, Mpumalanga, Swatini, neMozambique. Kuvuselelwe ukuhwebelana okwaqala ngoSepthemba 2011 kwashabalala kuhle kwamazolo ebona ilanga eminyakeni embalwa edlule. UNgqongqoshe wezokuThuthukiswa koMnotho, ezokuVakasha nokoNgiwa kweMvelo eKZN, uMnuz Ravi Pillay uthe unethemba lokuthi  lokhu kuhwebelana kuzofukula umnotho walezi zindawo kudale nemisebenzi futhi kuhehe inqwaba yabavakashi. Izithunywa ebezikhuluma kumakhomishana obekucotshelelwana kuwona ngolwazi kulo mbukiso ziphonsele inselelo ohulumeni bamazwe ase-Afrika ukuthi bafake imfundo ezikoleni ehambisana nobuchwepheshe besimanje.