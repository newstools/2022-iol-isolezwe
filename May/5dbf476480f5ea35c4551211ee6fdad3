INTATHELI YESOLEZWE IKHWELE yadilika iMeya yoMkhandlu waKwaHlabisa, ebasebenzini bakahulumeni abathatha iminikelo ebekelwe ukulekelela imindeni ekhahlanyezwe yizikhukhula. UMnuz Comfort Khumalo, oyiMeya yaKwaHlabisa, uhambele izindawo ezingaphansi kukamasipala okubalwa KwaMakhasa, nasezinkundleni zemidlalo eziseNkosi DJ Hlabisa. Ukushayele ihlombe ukungenelela kwenhlangano ebhekelela imiphakathi ekhahlamezekile, iGift Of The Givers. "Sinovalo, yingakho iqembu lingafunanga ukunika amanqe iminikelo eqondene nabasale dengwane. Siyayazi imigilingwane abayenzayo abaphathi bezwe nabezifundazwe ngenxa yemali. Bashaya bavale, sisale sinkemile," kusho uKhumalo. Emcimbini obuhanjelwe amakhosi endawo, amakhansela namalungu omphakathi, uKhumalo wethule isabelozimali wathi sizobhekelela izidingo zomphakathi. Phakathi kwezidingo ubale ihholo, imigwaqo, inkulisa, isakhiwo sokufundela ukushayela nokubhalisela izincwadi zokushayela.