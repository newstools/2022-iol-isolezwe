UFUNA ubulungiswa owesifazane (20) othi uyise wamdlwengula wamphuca ubuntombi bakhe esehlakalweni akhulelwa kusona ingane yomfana ezobe ihlanganisa iminyaka emithathu ngoLwesihlanu. Ngempelasonto edlule, Isolezwe  lixoxe nomgilwa obedangele emuva kokungafiki kukayise eNkantolo yeMantshi yaseHammarsdale, ngoLwesihlanu, kuyoqulwa icala. Inkantolo ikhiphele incwadi egunyaza ukuthi aboshwe umsolwa ngokungafiki kwakhe enkantolo. Lo wesifazane waseNhlungwana, ngaseNanda, ufike emahhovisi eSolezwe nengane yakhe, ephelezelwa ngunina noMnuz Mduduzi Mkhwanazi wenhlangano elwa nokuhlukunyezwa kwabesifazane nezingane, iThuleleni Crime and Substance Awareness Organisation. Umgilwa ulandise wathi yena nabantwana bakwabo ababili, bathathwa nguyise ekhabonina eNhlungwana, wayohlala nabo eHammarsdale, ngoba abazali base bephenduke inkukhu nempaka, sebehlukene. Umgilwa uthi kusuka ngo-2015, uyise ubehlezi embuza ukuthi uyakwazi yini ukusoma, ukuncikisa nokwenza ucansi nokuthi kabaxoxi yini ngalezi nto emhlangeni? “Langa limbe ngo-2017, ubaba wagulukudela embhedeni wambatha nami kodwa ngaphuma ngabaleka ngayohlala egunjini lokuphumula. Wangilandela wangishaya ngavaleka iso ethi ngimbalekelelani,” kuchaza umgilwa ngosizi. Uthi ngoSepthemba wango-2018, eneminyaka engu-16, uyise wagcina emdlwengulile wase eyakhulelwa. “Wathi angingalokothi ngitshele umama ngakwenza kodwa angiqambe amanga, isisu ngisikhombe kumfana wakaGumede endaweni obaleke nomndeni wakhe emva kokungikhulelisa,” kusho umgilwa. Kuthiwa indaba ize yabhadlaka ngo-2020, esebuyele eNhlungwana, ebhala incwadi echaza konke okumehlele ehlala noyise. Unina kamgilwa uthi imiphumela yolibofuzo olwenziwa iphume yakhomba ukuthi  owayeyisoka lakhe nguyena ubaba womzukulu wakhe. Uthi bahlukana nowayeyisoka lakhe ngoba wayemhlukumeza, emshaya njalo aze amfikele nakubo. Uthi manje usephenduke umantuntanendishi nezingane, babalekela umsolwa ngoba umsabisa ngokumenzakalisa. “Langa limbe engihlukumeza ngamshisa ngamafutha, wayolashwa esibhedlela izinyanga eziyisikhombisa. Waphuma lapho wazenza umuntu osexolile kanti uzogcina enukubeze ingane yami,” kubalisa unina kamgilwa. Uthe ngoLwesine, umzukulu wakhe uthathwe yindoda engaziwa ebonwe ngabantu ihamba naye, ngenhlanhla umndeni uhlabe umkhosi yacingwa yagcina itholwe isele dengwane ejoyintini. UMkhwanazi uthi bafuna umsolwa ajeze ngokuthi aboshwe, ancishwe ibheyili, icala liqulwe liqedwe bese egixabezwa ngesigwebo esinzima. Unxuse uhulumeni ukuthi atholele indawo yokuhlala lo mndeni ngoba impilo yawo isengozini. Okhulumela amaphoyisa KwaZulu-Natal, uLieutenant Colonel Nqobile Gwala uqinisekisile ukuthi amaphoyisa asePinetown aphenya icala lokudlwengula. Uthe kusolakala ukuthi owesifazane owayeneminyaka engu-17 wadlwengulwa futhi wakhuleliswa isihlobo esaziwayo. “Umsolwa waboshwa wase ehluleka ukuvela enkantolo ngoLwesihlanu. Inkantolo ikhiphe incwadi egunyaza ukuthi aboshwe,” uLt Col Gwala. 