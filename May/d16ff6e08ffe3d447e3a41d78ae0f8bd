UKUTSHALWA kwamasosha KwaZulu-Natal nase-Eastern Cape, ukuba afake igxalaba njengoba bekuhlasele izikhukhula, kuzodla abakhokhi bentela uR500 million. Lokhu kuvezwe nguMengameli Cyril Ramaphosa obhalele uSomlomo wePhalamende, uNkk Nosiviwe Mapisa-Nqakula, noSihlalo woMkhandlu weziFundazwe, uMnuz Amos Masondo, ngokutshalwa kwamalungu ombutho wezokuvikela kulezi zifundazwe ezikhahlanyezwe yizikhukhula kwashona abantu ababalelwa ku-435. URamaphosa wagunyaza ukutshalwa kwamasosha abalelwa ku-10 000 ukusiza kulezi zifundazwe njengoba kusaqhubeka ukubheka abasadukile, kuzokwakhiwa kabusha nezindawo ezithile ezikhahlamezekile. Uthe ukujutshwa kwalawa masosha kuzodla uR506 406 000. “Amasosha ajutshwe ngaphansi komthetho wezokuvikela wango-2002. Ajutshwe izinyanga ezimbili kusuka ngo-Ephreli 14 kuya kuJuni 14 nonyaka.” Unxuse ukuthi le ncwadi idluliselwe nasemalungwini ePhalamende. Zicela ku-14 000 izakhiwo ezakhahlamezeka okukhona kuzo nezikole ezingaphezu kuka-600 ngenxa yezikhukhula. Ibalelwa ku-3 900 imizi eyacekeleka phansi kanti miningi nemigwaqo eyabhidlika kanjalo namabhuloho. Ubalelwa kuR17 billion umonakalo odalwe yizikhukhula. Ubalelwa kuR440 million umonakalo odaleke kwezemfundo, kwezempilo ubalelwa kuR185 million njengoba kwacekeleka phansi neminye yemitholampilo. Kukhalwe kakhulu ngokuthi kudingeke iqashwe ngelokhozi imali ezosetshenziswa ukulungisa umonakalo wezikhukhula. IPhalamende lize labumba ikomidi elizobhekela ukusebenza kwemali yenhlekelele ukuze ingehli ngomlenze. Umcwaningi mabhuku jikelele nguyena ojutshwe ukuthi aqinisekise ukuthi wenza ucwaningo zisuka amadaka ukuthi le mali isebenza kanjani, angalindi kuze kuphele unyaka wezimali. Kwenzeka lokhu nje namhlanje kuqala uchungechunge lwesabelo sezimali oluzokwethulwa yiminyango ehlukene esiShayamthetho sesifundazwe. Umnyango kaNdunankulu, uMnuz Sihle Zikalala, uzothula isabelo sezimali esizoveza nokuthi kuzobhekwana kanjani nomonakalo wezikhukhula. Omunye umnyango ozokwethula isabelo sezimali namhlanje ngowezokuthutha, oholwa nguNkk Peggy Nkonyeni. Kusasa kuzoba ngeminye iminyango, okubalwa nowezemfundo, ezokwethula isabelo sezimali.