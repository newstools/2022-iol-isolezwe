ZIBAKHALELE ekuseni namuhla abalisa abahlanu ababeyizikhulu zakwaTransnet. Babhekene namacala abandakanya ukwephula umthetho wokuphathwa kwezimali zikahulumeni, ukukhwabanisa nokushushumbisa imali elinganiselwa kuR93 million. Okhulumela abe-Investigative Directorate, uNksz Sindisiwe Seboka uthe: Abasolwa baboshwe ngezithuba zika-7 ekuseni namuhla. Bavele namuhla phambi kwenkantolo eshushisa amacala amabhizinisi ePalm Ridge, eGoli. Phakathi kwababoshiwe kubalwa noMnuz Siyabonga Gama owayeyiCEO, kwaTransnet, kanti sigunyaziwe isicelo sabo sebheyili. Icala lihlehliselwe kuJulayi 13, 2022. Umsolwa wokuqala ovele ekuseni kuleli cala kodwa wacela inkantolo ukuthi imkhulule ngoba unamanye amabhizinisi okumele abhekane nawo namuhla, kodwa uzohambisana nakho konke okushiwo yinkantolo. Umsolwa wesibili, wesithathu nowesine okubalwa noGama banikezwe ibheyili kaR50 000 umuntu ngamunye, kwathi umsolwa wesithupha wanikezwa ibheyili kaR25 000. Umsolwa wesihlanu oyamaniswa nabakwaGupta nongumnikazi wenkampani esolwa ngokuzuza kule nkohlakalo nguMnuz Eric Wood, uthe angakwazi ukukhokha ibheyili kaR250 0000. Imigomo nemibandela yebheyili ithi abasolwa kumele banikele ngezincwadi zokuvakasha emaphoyiseni. Uma kunesidingo sokuthi bahambele amazwe aphesheya, kumele bayalele inkantolo kusenesikhathi. Kube yinkantolo ecubunga leso sicelo nokufaneleka kwaso. 