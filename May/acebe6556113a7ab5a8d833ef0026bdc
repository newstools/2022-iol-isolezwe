AMAPHOYISA axwayisa umphakathi ukuba uqaphele izinswelaboya kulandela izigameko zokugetshengwa nokubulawa kwabantu ku-N4 ngempelasonto. Owesilisa (25) waseBrits eNorth West, udutshulwe washona kwalimala kabi umkakhe ngesikhathi imoto abebehamba ngayo iqhuma isondo engaseBakwena kuN4. Kuthiwa lo mlisa ukhiphele imoto eceleni komgwaqo ngemuva kokuqhuma kwesondo ngenxa yamatshe abesemgwaqweni. Uhlaselwe amadoda angaziwa amdubula ngesikhathi emgebenga Isigameko esifanayo senzeke ngemuva kwaleso kuN4 ngasebhulohweni uR512/Randburg. Owesilisa ubehamba ngemoto nomkakhe nosana lwabo olunezinyanga eziyisishiyagalolunye ngesikhathi beqhunyelwa yisondo. Okhulumela amaphoyisa kule ndawo uCaptain Aafje Botma uthe lo mlisa umise imoto eceleni komgwaqo ngemuva kokuqhuma kwesondo. "Kuqhamuke amadoda amathathu ehlomile, amhlasela amdubula ekhanda, adubula umkakhe esandleni. Abasolwa babaleke nefoni kuphela, kusho yena. Lo mlisa ushonele endaweni yesigameko kanti umkakhe nengane baphuthunyiswe esibhedlela. "Amaphoyisa aphenya amacala okubulala nelokuzama ukubulala," kuqhubeka yena. Kubuye kwenzeka into efanayo nakuthelawayeka uM17 ngaseDe Wildt lapho owesilisa edutshulwe wabulawa ngesikhathi imoto yakhe iqhunyelwa yisondo. Amaphoyisa anxusa umphakathi ukuba uqaphele. Athi abasolwa babeka amatshe emgwaqweni ebusuku ngenhloso yokuphazamisa abashayeli bese beyabagebenga.