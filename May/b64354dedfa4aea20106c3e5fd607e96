INKANTOLO yesifunda eThekwini, igwebe owesilisa iminyaka engu-25 ngecala lokubulala. URuan Van Heerden (20), ugwetshwe iminyaka engu-25 ngamacala okubulala, ukuzama ukubulala nelobugebengu ngenhloso yokulimaza. Kuthiwa ngoJanuwari 9, 2020 umlisa wayethethiswa ngunina ngokweba uR200 esikhwameni semali sikababa wakhe. Ngalobo busuku ngesikhathi unina ehlezi egumbini lokuphumula, uyise wakhe uMnuz Barney Van Heerden wamshiya wayolala. “URuan wabuya nomngani wakhe uColson Williams Phelph, wathatha ummese ekhishini wagwaza unina wakhe ephindelela ngesikhathi umngani wakhe ehlasela uyise owayelele, ngenduku yegalofu,” kusho uNksz Lumka Mahanjana, okhulumela abeNPA eGauteng. UMahanjana uthe bathatha impahla yabazali bakaRuan okubalwa kuyo iCCTV, isikhwama semali, iselula, amabhokisi ayisithupha kagwayi nemoto yohlobo lweNissan NP200. Unina washona ngo-Okthoba 31, ngenxa yokulimala. Ngesikhathi kuqulwa icala uPhelph ucele ukuhanjiswa esibhedlela sabagula ngengqondo ukuze ahlolwe. Imiphumela yaveza ukuthi uphila saka, ngakho ukuqulwa kwecala lakhe kuzoqala ngoJuni 10, 2022.