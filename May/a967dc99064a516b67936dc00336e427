UMavundla uxoxe eceleni neSolezwe ngeSonto esithangamini sabezindaba ehhotela eCoastlands, eMusgrave. Uthi ubona sengathi akanantanga kosopolitiki abakhona ngenxa yolwazi analo. Wathi yinto okufanele amaqembu ayiqaphele leyo abone ukuthi ayilungisa kanjani. “Mina ngibuka ipayipi lamanzi ngikutshele ukuthi kufuneka lilungiswe kanjani ngoba ngikhuluma ngento engiyaziyo. Akekho umuntu owazi ngokuphathwa kohulumeni wasekhaya okwedlula mina kulabo sopolitiki abakhona. Bamukela lokhu okushiwo abasebenzi bakamasipala kunjengoba kunjalo, ngoba abazi vele,’’ kusho uMavundla. Ukhuluma kanjena nje, iqembu lakhe lisemshadweni ne-ANC kuMasipala weTheku, emuva kokuthi uKhongolose ehluleka wukunqoba ukhetho. UMavundla uyithintile indaba yezinsolo zokuthi usebenza kakhulu agqame, aze agqibe iMeya yeTheku uMnu Mxolisi Kaunda. Uthe yena noKaunda bazana kudala futhi bayezwana akukho mqhudelwano phakathi kwabo. “Mina ngingumuntu osebenza kanzima nje sidalo sami. Ngike ngivuke ngizulazule, ngibheke ukuthi akukho yini okonakele edolobheni. Uma ngithola into eyonakele ngibiza abazolungisa ngaleso sikhathi, ngiyawenza umsebenzi engiholelwa ukuthi ngiwenze. Akekho umuntu engizama ukumgqiba angizami ukugqama,’’ kusho uMavundla. Ugcizelele nokuthi umshado wabo ne-ANC usaphephile alukho uqhekeko kodwa ngeke avume noma yini eshiwo yi-ANC ngoba nakhu benobudlelwano. Usanda kuba sematheni ngokuthi wavimba ukuqashwa kwemenenja kaMasipala weTheku, okuthiwa yayifunwa ngabathile ku-ANC. UMavundla namaqembu aphikisayo bashaya phansi ngonyawo, yagcina ingaqashwanga imenenja. Uthe maqondana nalokho, akanayo inkinga nomuntu owayeqashwa kodwa wayekhala ngokuthi igama bese laziwa ngabezindaba okusho ukuthi kukhona lapho kwase kuxoxwe khona kwaqedwa. 