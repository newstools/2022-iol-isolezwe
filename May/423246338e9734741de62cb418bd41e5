KUSUKE esinamathambo kwaphazamiseka ukufunda esikoleni, iDumisani Makhaye High, eWelbedacht East, eThekwini, abafundi betitinya umsolwa  obhadanywe ebhace phezu kophahla ekilasini, okusalakala ukuthi ubezama ukuntshontsha izintambo zikagesi, izolo ekuseni. Lesi sigameko siholele ekungenisweni kwabafundi abayisikhombisa  esibhedlela belimele, kwathi abangu-18 balashelwa endaweni yesigameko kulandela ukuhilwa yisisi esikhalisa unyembezi, okuthiwa sisetshenziswe ngamaphoyisa abezama ukubahlakaza ngesikhathi bevale amasango esikole, bengafuni idlule ambulensi ebithwele umsolwa. Isenzo samaphoyisa sishiye amalungu omphakathi nabazali beveva. Umfundi, olandise Isolezwe ngokuholele kulesi simo, ongathandanga ukudalulwa, uthe ngesikhathi befika ekilasini ekuseni ngabo-6:30 okuyisikhathi okungena ngaso u-matric, omunye wabafundi ubone unyawo lomuntu luvele embotsheni esophahleni lwekilasi. “Abafundi bavale umnyango bamdonsela phansi baqala bamshaya. Kufike nabanye abafundi bakwamanye amakilasi kodwa othisha bazama ukukhalima isimo. Emva kwalokho kubekhona uthisha obiza i-ambulensi ukuze ithathe umsolwa, okuthe uma ifika abanye abafundi bebesafuna ukumbona, banquma ukuyovala isango bashaya phansi ngonyawo bethi ayiphumi i-ambulensi,” usho kanje. Uthe amaphoyisa abevele ekhona ngaphakathi afone acela ukulekelelwa, okuyilapho kufike amanye angazange abuze lutho, avulela ngezinhlamvu zenjoloba nangesisi esikhalisa unyembezi ebhekise kubafundi. Isolezwe lifika kulesi sikole kuwubutatata othisha belayisha abafundi abalimele ezimotweni bebayisa emtholampilo kanti abanye abafundi bebesabhuquza phansi bethelwa ngamanzi ngenxa yokuhileka. Omunye wabazali, obethukuthele egane unwabu, uthe lesi senzo siwukuxhaphaza abafundi njengoba kubonakala sengathi avikela isigebengu. “Isikole siyisidleke samaphara, izingane zethu ziyaphazamiseka. Kuntshontshwa amakhompyutha esikole, akusekho lutho esikoleni ngenxa yobugebengu. Uma izingane sezibamba isigebengu seziyadutshulwa? Kungani kumele kuvikelwe izigebengu ezibeke engcupheni ikusasa lezingane zethu?” kubhoka lo mzali. USihlalo wesigungu esengamele isikole, uMnuz Bhekithemba Maphumulo, naye obenomhuzuko athe uwuthole edutshulwa yinhlamvu yenjoloba ebiqhamuka ngasemaphoyiseni, uqinisekisile ukuthi izingane bezingalwi namaphoyisa kodwa afike besakhuluma nazo njengabazali beziyalela ukuthi zivule isango ukuze kuphume i-ambulensi. “Awazange abuze lutho amaphoyisa, avele adedela ngenhlamvu okuhlule ngisho izingane zibaleka. Abengakhethi, edubula kwasani njengoba nami ngidubulekile kanye nabanye othisha abebezama ukukhuluma nezingane ngesikhathi efika. Yisenzo esibi kakhulu lesi esenziwe ngamaphoyisa ngoba ashiye izingane zibhuquza zilimele kodwa ancamela ukuvikela i-ambulensi enesigebengu,” usho kanje. Uthisha ofundisa kulesi sikole, ongagunyaziwe ukukhuluma nabezindaba, uthe ukugqekezwa kwesikole sekuyinhlalayenza. “Amaphara ahleze engena antshontshe izinto zesikole, adabule ama-riphothi abafundi namaphepha ezivivinyo zabo, antshontshe izintambo zikagesi kangangoba sifundisa ngaphansi kwesimo esibucayi, amanye amagumbi awanagesi,” kusho uthisha. UNgqongqoshe woMnyango wezeMfundo KwaZulu-Natal, uMnuz Kwazi Mshengu, esitatimendeni esithunyelelwe abezindaba, usishayele ihlombe isenzo sabafundi nomphakathi. “Nakuba kungekuhle ukuthi kugcine kuphazamiseka uhlelo lokufunda nokufundisa kodwa sihlezi siwugqugquzela umphakathi ukuthi uvikele izikole ebugebengwini. Ngakho siyabancoma laba bafundi ngokusukuma bame ukuvikela isikole sabo,” kusho uMshengu. Okhulumela amaphoyisa esifundazweni, uConstable Thenjiswa Ngcobo, uthe amaphoyisa akwazile ukuhlakaza isixuku sabafundi ebesinodlame, aphuthumisa umsolwa esibhedlela.