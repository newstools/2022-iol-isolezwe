SIMUNCU isimo elokishini iKhayelitsha, eKapa, kulandela ukubulawa kwabantu abayisithupha izolo ebusuku. Okhulumela amaphoyisa eWestern Cape, uBrigadier Novela Potelwa, uthi babizelwe endaweni yesigameko ngezithuba zo-8 ebusuku emgwaqeni, eSite C, ngombiko wokubulawa kwabantu. “Kutholakale abantu abayisithupha abaneminyaka elinganiselwa ko-30 ubudala benamanxeba okudutshulwa, ngeshwa abahlanu bebeshonile,” kusho yena. Oyedwa osindile kuthiwa ushone efika esibhedlela. UBrigadier Potelwa uqhubeke wathi amaphoyisa asebenza ngaphansi kophiko lwamacala ahleliwe yiwona aphenya ngalesi sigameko. Akukaboshwa muntu okwamanje. Lesi sigameko ngesesithathu kulo nyaka, esokuqala senzeka emijondolo yaseNdlovini, khona eKhayelitsha, lapho kwadutshulwa kwabulawa khona abantu abahlanu. Leso sigameko salandelwa ngesinye esithi asifane nalesi samanje. Kwahlaselwa abantu abayisithupha emjondolo yaseNkanini, abahlanu bashonela endaweni yesigameko, oyedwa washonela endleleni eya esibhedlela. 