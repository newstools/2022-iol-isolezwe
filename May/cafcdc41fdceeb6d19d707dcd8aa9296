BAKHALA bayazithulisa abahlala emijondolo ekuPalmat Road, eClare Estate, abasale dengwane izolo ngesikhathi kusha kungqongqa imijondolo yabo. Ibalelwa kwewu-70 imijondolo eshe yangqongqa entathakusa izolo kanti basola owesilisa ongumakhelwane ngobudedengu obenze kwagqamuka umlilo. Abahlala kule mijondolo balahlekelwe yikho konke kanti batshele Isolezwe  ngesikhathi lihambele endaweni yesigameko, ukuthi owesilisa abasola ukuthi ubangele lo mlilo, uphelele emehlweni ngemva kokuqubuka komlilo. Akekho oshonile noma olimele esigamekweni. Isakhamuzi esicele ukungadalulwa, sithi akuqali ukuthi lona wesilisa abamsolayo, abuye etshwaleni alayithe isitofu bese eyazumeka. "Besimazi ukuthi unawo lo mkhuba, besiye simvuse uma eselele, simtshele ukuthi akacishe isitofu asuke esilayithile," kuchaza isakhamuzi. Basola ukuthi ubuye ebusuku kakhulu, walayitha isitofu epheka kanti akekho umuntu ombonile ngoba abantu bebelele. Esinye isakhamuzi esinomjondolo oseduze nowesilisa onomjondolo okuqale kuwo umlilo, uNksz Yonela Gamede sithe siphaphanyiswe ukubona kukhanya kakhulu ekubeni kusebusuku. "Ngithe uma ngiqalaza ngabona iklobe lomlilo, ngivuse abanye saphumela phandle, sahlaba umkhosi," kusho uNksz Gamede. Uthe iningi labahlali aliphumanga nalutho ngenxa yokubhebhetheka komlilo ngamawala. Bazicelele usizo lwezimpahla zokwakha ukuze baphinde bakwazi ukuvusa imijondolo yabo. Baphinde bacela usizo lwezingubo zokugqoka, ezokulala, nokunye okungaba wusizo ukuthi isimo sabo sibuyele kwesejwayelekile. Okhulumela umasipala weTheku, uMnuz Msawakhe Mayisela uthe amathimba abo ezinhlekelele ayile endaweni yesigameko. “Kuzofakwa amatende amabili azogcina bonke abakhahlanyezwe umlilo. Kukhona nezinhlangano ezingenzi nzuzo eseziqhamukile nosizo lokudla osekuvuthiwe,” kusho uMayisela. Ucele abahlala emijondolo ukuthi baqaphele uma besebenzisa umlilo ikakhulu njengoba kuyisikhathi sasebusika. “Siyazi ukuthi idolobha lethu liyathandwa kakhulu izigameko zemililo, ngakho siyacela ukuthi abantu baqaphele uma besebenzisa umlilo. Kulesi sigameko akekho umuntu olimele noma oshonile. Sikhona singumasipala endaweni yesigameko, ukusiza labo abakhahlamezekile,” kubeka uMayisela. 