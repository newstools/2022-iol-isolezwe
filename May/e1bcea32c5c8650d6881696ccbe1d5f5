OWAYENGUMSAKAZI woKhozi FM, uNgizwe Mchunu, umangaze abantu enqaba ukuqashwa ngoR30 000, ukuyophatha uhlelo enkonzweni ehlelwe nguZamokwakhe “ Bhaka” Nzama. Kuthiwa uNgizwe ubeqashwe nguBhaka enkonzweni ezoba ngoJuni 4, eHillary, eThekwini. Isolezwe ngeSonto lithole ukuthi uNgizwe ubevumile ukuthi uzophatha uhlelo enkonzweni ngesikhathi exoxa noBhaka, washintsha esithubeni futhi wangamazisa umuntu obemqashile ukuthi akasezi, kwaba yinto ayixoxa nabanye abantu emaceleni. Enkulumweni eqoshwe nguNgizwe uzwakala ethi uzobe egula ngoJuni 4, eyohlolwa esibhedlela. Wathi usola ukuthi wakhelwa uzungu ngokuthi ayophatha uhlelo enkonzweni kaBhaka. Ethintwa uNgizwe uvele wabhoka ngolaka wathi akafuni ukukhuluma nabezindaba. “ Angikhulumi nezintatheli mina. Angisakholelwa kuzona. Nenza umsebenzi ngathi. Angifuni nokuyilalela lento oyibuzayo futhi angisakholelwa kunina,” kusho uNgizwe evala ucingo. Kuthintwa uBhaka, uphendulwe wathi impela ubemqashile ezomkhokhela uR30 000. “ Ngiyamangala indlela enza ngayo uNgizwe ngoba besivumelene kahle naye ngaze ngathi akangithumelele ne-akhawunti yakhe yasebhange, ukuze ngimfakele imali. Kunokuthi angithumelele i-akhawunti ngizwe ngabanye abantu ukuthi uthi akasezi ngoba usola ukuthi kunozungu engimakhela lona. Akukho zungu ebengimakhela lona, bengimqasha njengendoda esisuka kude naye kodwa ngiyamangala uma esenza kanje. Ngimbuzile wavuma ukuthi impela ngeke eseza, wathi angiqashe abanye. Angazi ushintshiswe yini ngoba besivumelene kahle,” kusho uBhaka.  Zg 