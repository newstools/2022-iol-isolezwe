 UDIDEKILE umndeni womfana oneminyaka engu-12 ozikhunge esihlahleni washona emuva kwezinsuku ezimbili kade umenzele umcimbi wokubungaza usuku lwakhe lokuzalwa. U-Asanda Ncamu, obekade efunda uGrade 6 eMajozini Primary, eJozini, utholwe wumphakathi elenga esihlahleni esisehlathini kule ndawo ngoLwesine. Kuthiwa ugcine ukubonakala ephila ngoLwesithathu ntambama ngesikhathi eyolanda izimbuzi ezazilusiwe, njengenhlalayenza ehamba nelinye ilungu lomndeni alingana nalo. Kuvela ukuthi umndeni wahlaba umkhosi ngoba ubona engabuyi ekhaya u-Asanda, wabhekwa wumphakathi ngisho nasedamini elikule ndawo kodwa wangatholakala. Kwenzeka lesi sigameko nje, lo mndeni ubukade usazikhotha amanxeba emuva kokushonelwa yindodakazi yawo eneminyaka engu-15 engcwatshwe ekuqaleni kuka-Ephreli, eyaphathwa ikhanda yagcina ngokushona. Lo mndeni uthi kawusoli isandla semfene ekushoneni kuka-Asanda kwazise intambo azikhunge ngayo uyithathe endlini ehlala amathuluzi akulo muzi. Umzala ka-Asanda, uNksz Bongiwe Molefe, uthe ibaphithanisela amakhanda indlela enesihluku u-Asanda azibulale ngayo. Uchaze umufi njengengane ebizithulela, izikhululekele futhi ingakhombisi ukuba nengcindezi kwazise ubeneminyaka emithathu efudukele eJozini esuka ekhabonina, KwaHlabisa. “Sishaqekile siwumndeni ngoba kwenzeke lesi sigameko sisazilele ingane yami eshone ngokuphathwa ikhanda. Akukho u-Asanda ashiye ekubhale phansi ukuthi kungani ethathe lesi sinqumo esithusayo. Ngo-Ephreli 25 ugogo wakhe ubemenzele umcimbi wokugubha usuku lwakhe lokuzalwa,” kusho uNksz Molefe ngosizi. Uveze ukuthi isidumbu sika-Asanda sitholakale ekujuleni kwehlathi lapho obukade ungeke umcabangele ukuthi angafinyela khona kalula. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe idokodo ngokushona komuntu eliphenywa ngamaphoyisa aseJozini.   