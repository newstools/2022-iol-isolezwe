UBOSHIWE umfana oneminyaka engu-15 ubudala, ngecala lokubulala omunye afunda ephuma esikoleni endaweni yaseZastron, eFree State. Impi yalaba bobabili kuthiwa iqale ngaphakathi esikoleni. Umsolwa ubizelwe ehhovisi likathishanhloko lapho afike wayalelwa khona ukuthi ahamba alande umzali wakhe. Esikhundleni sokubuya nomzali, lo msolwa uhambile wabuya esikoleni esehlome ngommese. Kuthiwa ulinde ngaphandle kwamagceke esikole, kwaze kwaphuma isikole. Impi iqhubekile sebengaphandle nokuyilapho umsolwa egwaze umufi. Kuthiwa umgilwa uphuthunyiswe esibhedlela kodwa ngeshwa waphangalala ngenxeba lokugwazwa esifubeni. NgoLwesithathu emini, amaphoyisa aseZastron, abizelwe esikoleni samabanga aphansi ngombiko wokugwazwa komfundi. “Amaphoyisa afike athola ukuthi umsolwa ujahwe wabanjwa ngamalungu omphakathi azibonele ngokwawo lesi sehlakalo,” kusho amaphoyisa aseFree State. Umsolwa uboshiwe wase evulelwa icala lokubulala kanti kulindeleke ukuba avele enkantolo kungekudala.