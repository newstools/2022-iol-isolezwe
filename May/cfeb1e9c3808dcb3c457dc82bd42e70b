UMASIPALA weTheku ukhoselise emahholo awo angu-68 abantu ababalelwa ku-9000 abasale dengwane emuva kwezikhukhula ezishiye kukhalwa KwaZuluNatal. Lokhu kudalulwe nguMnuz Mluleki Mntungwa, ongumkhulumeli weMeya yeTheku, uMnuz Mxolisi Kaunda, izolo kulandela izikhukhula zakamuva. UMntungwa uthe abantu abakhoseliswe emahholo yilabo abangenayo indawo abangayibiza ngekhaya emuva kwezikhukhula zango-Ephreli nezangempelasonto esiphuma kuyona. UMntungwa uthe okubalulekile kuMasipala weTheku ngukuthi basebenza ngokuzikhandla ukuqhubeka nohlelo lokunikezela ngamavawusha okuthenga impahla yokwakha ukuze leyo mndeni engabhidlikanga imizi yawo yaphela nya ikwazi ukuthi ilungiswe. “Lapha sikhuluma ngomuntu umuzi wakhe ofelwe yisicabha, amawindi noma kwathikamezeka uphahla, lowo simbonelela ngevawusha. Uhlelo lokwakhela izindlu abakhahlamezekile luqhutshwa wuMnyango wezokuHlaliswa kwaBantu,” kusho uMntungwa. Ebuzwa ukuthi bayanakekelwa wumkhandlu abaqube emahholo, uMntungwa uthe benza ngakho konke okusemandleni ukuqinisekisa ukuthi abagcinwe emahholo badla kathathu ngosuku futhi bayanakekelwa kwabakudingayo. Uveze nokuthi baxhumana neminyango kahulumeni eyehlukene, okubalwa kuyona nowezasekhaya, ukuze abantu bashaye omazisi nezitifiketi ezintsha kulabo ezacekeleka phansi. UMntungwa udalule ukuthi zikhona izakhiwo zesikhashana ezizohlalisa abantu abakhahlanyezwe yimvula eseziqalile ukwakhiwa wuMnyango wezokuHlaliswa kwaBantu eNanda, KwaMakhutha naseMolweni. Khonamanjalo, uKaunda obephelezelwa yiPhini lakhe, uMnuz Philani Mavundla, unikele eMdloti izolo eyohlola umonakalo wezikhukhula futhi eyonika usonkontileka igunya lokuqala umsebenzi wokulungisa ingqalasizinda ecekeleke phansi. Ngesikhathi uKaunda exoxisana nosonkontileka nabahlali, bekukhona abanye abahlali, iningi labo okungabantu abamhlophe, abebebhikisha.Bebesola inkampani ngokuthi iyona eyamba inhlabathi ephenduke udaka oluwise izindlu zabo ngezikhukhula. Laba bahlali bebesemgwaqweni uM27 bebephethe izingqwembe ebezinemibhalo ebeka icala le nkampani ngomonakalo owadaleka emizini yabo. 