 UHULUMENI wakuleli uchitha imibiko yokuthi umgcinimafa unqabe ukudedela imali yenhlekelele ewuR1 billion, eyamenyezelwa nguMengameli Cyril Ramaphosa ukusiza ngemva kokuhlasela kwezikhukhula KwaZulu-Natal, naseEastern Cape. Okhulumela uhulumeni uNksz Phumla Williams, uthi akukho okushiwo yiDA esithangamini sabezindaba, okokuthi imali yenhlekelele ngeke idedelwe noma isize abayidingayoUthe imibiko iphume ngesikhathi esibi lapho uhulumeni enza izinhlelo zokusiza abakhahlamezeka abangaphezu kuka-400 abadlula nezikhukhula. Ubalule nokuthi uhulumeni wenze izinhlelo zokukhipha usizo emphakathini kwase kubekwa nohlelo lokwakha kabusha nokulungisa izindawo ezakhahlamezeka. “Kumele kulandelwe izinhlelo ezibekiwe ngaphambi kokuba kudedelwe uR1 billion owamenyezelwa ngumengameli. Kwadingeka ukuthi kubuyekezwe isabelo semali seminyango ukuze kuphuthunyiswe izinhlelo zokusiza imiphakathi ekhahlamezekile. “Ngakho akukho ukubambezeleka okube khona ekutheni kudedelwe le mali. Kunezinhlelo ezifaka iminyango yezifundazwe kanjalo nomasipala ukuthi bafake izicelo kwiNational Disaster Management Centre nasemnyangweni wezokuhlaliswa kwabantu ukuze ziye kumgcinimafa. Imali ibe isidedelwa uma umgcinimafa esecubungule leso sicelo,” kuchaza uNksz Williams. Uthe kuzoqhubeka kubhekwe ukusebenza kwale mali njengoba iminyango efaka izicelo zosizo izolandela imigudu ebekiwe. “Kunezinhlaka okukhona kuzo umcwaningi mabhuku jikelele okunguye ozokwenza ucwaningo ngokusebenza kwemali. Sinxusa izinhlaka ezehlukene ukuthi zikhulume iqiniso zingaqubuli ingebhe engenasidingo. Selokhu kube nalezi zikhukhula uhulumeni usemphakathini ukhipha usizo. Asifuni ukuthi kube khona ozosala ngaphandle uma sekusizwa abakhahlamezekile.” Umholi weDA KwaZulu-Natal, uMnuz Francois Rodgers, esithangamini seqembu kuleli sonto, uthe umgcinimafa ugoloza ukudedela imali esifundazweni ngemva kwenyanga kwaba nezikhukhula. Wathi kuzodingeka ukuthi iminyango ibuyekeze isabelomali ukuze ikwazi ukuhlangabezana nezindleko ezidalwe yizikhukhula. Uthe isifundazwe asikaluhambisi uhlu lwezinto okumele zenziwe nokuthi imali izosebenza kanjani wathi iKwaZulu-Natal, kudingeka sisebenzise uR300 million obusenqolobaneni uma kwenzeka kuba nezinhlekelele. Okhulumela uhulumeni wesifundazwe uMnuz Lennox Mabaso, ukuchithile okushiwo yiDA wathi idlala ipolitiki ukuze ibukele phansi umsebenzi kahulumeni. *Khonamanjalo ethula isabelomali uNgqongqoshe wezokuBusa ngokuBambisana neziNdaba zoMdabu uDkt Nkosazana Dlamini-Zuma, uthe kubekwe uR157 million wezinhlekelele.Wathi izikhukhula zicekele phansi imizi engu-6 500 kanti abantu abevile ku-7000 basakhoseliswe ezindaweni zesikhashana ezingu-91. “Lezi zikhukhula zacekela phansi izikole, izibhedlela nemitholampilo. Imigwaqo namabhuloho kwabhidlika,” kubeka uDkt Dlamini-Zuma. 