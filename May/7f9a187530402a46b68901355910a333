 KUDINGEKA i-ANC ilungise izinkinga zayo futhi iqhamuke nezinhlelo zokubuyisa ukwethenjwa kubantu. Lokhu kushiwo nguSihlalo  omusha wesifunda sale nhlangano KwaZulu-Natal, iMusa Dladla oqokwe ngempelasonto, uMnuz Musa Cebekhulu. Kujike izinto engqungqutheleni njengoba kukhale ngaphansi izinhlangothi ezimbili ebezibhekiwe, kwakhethwa okuphkanyiswe aagama abo ngomzuzu wokugcina. Uhlangothi obeluholwa ngunkosikazi kaNgqongqoshe wezaManzi nokuThuthwa kweNdle, uMnuz Senzo Mchunu, uThembeka, obeyiphini likasihlalo kulesi sifunda, lukhale ngaphansi. Kanjalo nohlangothi obeluholwa ngobengusihlalo nemeya yaseMhlathuze eyakhishwa kuwina i-IFP kulo masipala okhethweni lwangonyaka odlule, uMnuz Mduduzi Mhlongo, bahlulwe wuhlangothi lukaMnuz Musa Cebekhulu ophakanyiswe ngesikhathi kuqhubeka le ngqungquthela esongwe izolo eMtubatuba. UCebekhulu uthole amavoti angu-161, uNkk Mchunu yena wathola angu-92 kwathi uMhlongo wathola angu-74. Esithangamini sabezindaba izolo, uCebekhulu uthe bafuna ukuthola ukuthi kungani inhlangano yehlelwa ukwethenjwa okhethweni lwanyakenye lohulumeni basekhaya. Uthe okuseqhulwini okubahlalele ngukwakha ubunye enhlanganweni nokwethenjwa ngabantu kanjalo nokubuyisa isithunzi senhlangano. “Kuyadingeka ukuthi siqhamuke nezinhlelo zokuthi sibuyise ukwethenjwa ngabantu, silungise izinkinga zethu. Kube yinhlekelele ukulahlekelwa umkhandlu wesifunda iKing Cetshwayo, eyathathwa yi-IFP.” Ukhale ngesihlava seCovid-19, izibhelu zokutatshwa kwempahla nokushiswa kwamafemu zangoJulayi nyakenye nemibhikisho yomphakathi ikhala ngezidingo athe ngezinye zezinto ezingenza umphakathi udube ukuyovota. “Okusihlalele ngukubumba isifunda. Njengoba ingqungquthela isidlulile, azisekho izinhlangothi nombango. Yisiko le-ANC ukuthi uma sekudlulile umbango uma kuyiwa engqungqutheleni, kwesekwe labo abasuke bedle umhlanganiso.” Uthe ingqungquthela ikubeke kwacaca ukuthi kumele kube nobumbano, kusetshenziswane. “Ubumbano yiyona nto eseqhulwini nokuthi sisebenzisane. Akusetshenzwe, sisebenzele abantu nombutho wesizwe.” IPhini likaCebekhulu nguMnuz Phiwe Mhlongo, uMgcinimafa nguMnuz Smanga Mgenge owayeyimeya kamasipala Umfolozi, uNobhala nguMnuz Madanga Xulu waseNkandla kuthi iPhini likaNobhala kube nguNksz Babhekile Mthembu.