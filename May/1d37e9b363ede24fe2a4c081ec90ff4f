ASEBENZA ejeqeza esaba izinyoka amaphoyisa esiteshini esiseNondweni, eNquthu, lapho isakhiwo sakhona simbobombobo ngoba siyaguga Omunye umsebenzi wakulesi siteshi ongavumelekile ukukhuluma nabezindaba, utshele Isolezwe echaza ngesimo abasebenza ngaphansi kwaso, wathi amaphoyisa awakhululekile futhi namadokodo ahlala obala ngoba isiteshi sigugile siphelile. “Angisazi kukangaki ngifika kukhona inyoka esiteshini, kangangoba uma uza kukhwashazela uvele uthuke ungazi noma inyoka yini. Ngendlela isiteshi esiguge ngayo, sike sihlale izinsuku singenawo namanzi,” usho kanje. Uthe okunzima kakhulu ungabikhona kwamathoyilethi ngoba amaphoyisa ayaphoqeleka ukuthi asebenzise ithoyilethi lomgodi elakhiwe egcekeni lesiteshi kanti kwalona ligcwele okwenza bazizwe behlelwa yisithunzi. “Sekuzanywe kaningi ukuthi kubikelwe izikhulu neziphathimandla zomnyango wamaphoyisa ngesimo esisebenzela phansi kwaso. Kuyiqiniso ukuthi asiphephile ngakho siyafisa ukwakhelwa nathi sisebenzele endaweni enesithunzi,” kusho umsebenzi. Uthe sekuke kwafika abakwaGift of the Givers, bathembisa ukulungisa isiteshi nokwakha amathoyilethi asezingeni kodwa iziphathimandla zakuchitha lokho. UNobhala wenyunyana iPolice and Prisons Civil Rights Union KwaZulu-Natal uNksz Ntshabiseng Molefe, uthe yize ubengakabi nolwazi ngalesi siteshi ngqo kodwa ziningi iziteshi esifundazweni ezingekho esimeni esigculisayo. “Sizoba yingxenye yohlelo lukakhomishana wamaphoyisa esifundazweni okulindeleke luqale kule nyanga lapho ezobe ehambela zonke iziteshi, ukuhlola ezingekho esimeni.  Siyathemba lolu hlelo luzosiza ekulungisweni kweziteshi, ” kusho uNksz Molefe. Okhulumela amaphoyisa KwaZulu-Natal uLieutenant Colonel Nqobile Gwala, uthe basalinde umbiko ophelele mayelana nesimo sesiteshi.