 UTHUKUTHELE uyaveva umculi kamaskandi, u-ATM Xhakaza, othi uphucwe ihawu lakhe abevunule ngalo, ngesikhathi eyokwamukela iziqu zeMasters e-University of Zululand ngoMsombuluko. Uthe isigameko siphendule yonke injabulo abenayo usizi njengoba ebekade alulinda lolu suku. “NgoMsombuluko bengigqoka ijazi leMasters emkhakheni wezobuCiko ophikweni lwe-African Languages. Bengijabule kakhulu ngibona izithelo zokuzimisela kwami ukuthi ngithole imfundo, kodwa okwenzeke laphaya, nginqatshelwa ukungena nehawu lami, eliyingxenye yesiko lami, kungenze ngaba nemibuzo eminingi. Uthe okumphathe kabi wukuthi akazange anikezwe isizathu esizwakalayo, ngaphandle kokuthi ihawu alivumelekile ngaphakathi enyuvesi. “Ngithe ngiqhamuka, ngivunule ngiconsa, kwachwaza inkundla. Ngiphoxeke ngendlela engachazeki ngesikhathi sengizongena eBhekuzlu Hall ngiphethe ihawu elinomsila nenduku. Ngivinjwe wubhuti ongumsebenzi wase-UniZulu ekhomba ihawu ebengiliphethe, wangitshela ukuthi alivumelekile ukungena,” kuchaza uXhakaza. Uthe ube esephoqeleka ukuthi alibambise umuntu obemi eceleni kwakhe. “Ukhona nomfowethu ongufakazi kule nto, okuthe ngesikhathi benqaba ukuthi ngingene nalo bethi alisale phansi, wathi letha ngizokuphathela, lapho bengingamazi kodwa uliphathise abafana bakithi ngoba asibange sisabonana sengiphuma. “Kungiphatha kabi kakhulu lokhu okwenzekile ngoba bengingeke ngilimaze noma ngishaye umuntu. Ihawu ngihlezi ngiliphethe, akaze kwenzeke lutho olubi,” kuchaza umculi. Uthe kwenzekile kukhombise ukunyanya nokweya imvunulo yesintu. “Sicela ukuthi izigungu zemfundo ephakeme ziyibheke indaba yezinto zesintu ngoba sizimisele ukukulwela lokhu,” kuchaza uXhakaza. Okhulumela i-UniZulu, uNksz Gcina Nhleko uthe inyuvesi kayizange ibikelwe ngalolu daba. “Esikwaziyo wukuthi uXhakaza uzame ukudlala esteji nekhwaya yasenyuvesi, efuna ukuzikhangisa njengomculi, sinqabile ngoba lokhu akuvumelekile ngokwemigomo yenyuvesi,” kuchaza uNksz Nhleko. 