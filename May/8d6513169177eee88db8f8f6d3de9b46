 I-DA isiphakamise ukuthi uhulumeni ayiqede nya intela kaphethroli ukuze abantu bakwazi ukuphefumula njengoba ilitha likaphethroli libheke kuR25. Izolo umholi weDA, uMnuz John Steenhuisen, uthe abantu baseNingizimu Afrika bathwele izindleko eziningi kuyimanje kanti ukunyusa uphethroli kusho ukunyuka kokudla, imali yokugibela nezinye izindleko. “Abantu bazolamba uma uhulumeni eqhubeka nentela kaphethroli. Amabhizinisi azovalwa ngoba nawo awakwazi ukumelana nezindleko zikaphethroli, ugesi onqamuka njalo, izikhukhula, izibhelu, iCovid-19 nezinye izingqinamba ezikhona ezweni. Kuzokwenzeka okwaseSri Lanka lapho kube nezibhelu abantu bekhala ngokunyuka kukaphethroli,” kusho uSteenhuisen. Uthe intela kaphethroli igcina iwuR3.93 uhulumeni ufuna ukungenisa ngayo imali esikhwameni sakhe kodwa zikhona ezinye izindlela angazisebenzisa ngaphandle kokuhlala emahlombe abantu. “Emazweni angomakhelwane bethu eSwatini, Mozambique, Botswana, Tanzania, Namibia naseKenya uphethroli ushibhe ngoR5 ilitha uma uqhathaniswa nowethu. Ohulumeni bakhona abaqoqi intela enkulu njengowethu. Sekuyisikhathi sokuthi sihlangane silwe nale nkinga kaphethroli onyuka umlibe,” kusho uSteenhuisen. Uveze ukuthi kungongeka imali uma uhulumeni engakunciphisa iKhabhinethi, ehlise isibalo sonogada nenqwaba yezimoto ezisuke zibhekelele ukuphepha kongqongqoshe. Uthe kufanele kuncishiswe nokuphekelwa kongqongqoshe nenye injabulo engenasidingo kwiKhabhinethi. Ubuye waveza ukuthi uhulumeni angalwa nenkohlakalo okwangempela, hhayi le nto ayenzayo yokudlala njengoba kwalahleka uR1.5 trillion ngenxa yenkohlakalo yabantu ababesebenzisa uMbuso ukufeza izinhloso zabo. Uthe iSouth African Revenue Service ingabuyisela abantu abanomshwalense we-third party imali ukuze kuthi uma besengozini bangayi kwiRoad Accident Fund bayofuna ukukhokhelwa, lokhu kungababuyisela uR2.18 ngelitha likaphethroli. Uthe intengo kaphethroli kufanele uhulumeni angayilawuli ukuze bonke abawudayisayo bazinqumele ukuthi bazowudayisa ngamalini, lokhu uthe kuzokwehlisa intengo yawo kugqugquzele nokuncintisana. Ucele abantu ukuthi basayine incwadi yabo etholakala ku-https://www.da.org.za/ ehlose ukwehlisa intengo kaphethroli ukuze uhulumeni ezobona ukuthi kufanele asukume. Khonamanjalo, uNgqongqoshe eHhovisi likaMengameli, uMnuz Mondli Gungubele, uthe udaba lokunyuka kukaphethroli luzobhekwa ngeso elibanzi ngoba uhulumeni ukhathazekile ngalo. Akazange asho ukuthi intela kaphethroli izoqhubeka nokunqamuka noma izobuya kodwa uthe izintatheli azithumele imibuzo eMnyangweni weziMali.