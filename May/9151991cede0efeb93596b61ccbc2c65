KUHLONGOZWA ukuthi isibhedlela esikhulu iKing Edward VIII, esiseThekwini, sishintshwe igama siqanjwe ngesishoshovu somzabalazo esesashona, uNkk Victoria Mxenge. Umndeni wesishoshovu uveze ukuthi uyasamukela isiphakamiso sokuqanjwa kwesibhedlela. UNkk Victoria Mxenge wenza izifundo zokubelethisa (Midwifery) kulesi sibhedlela ngaphambi kokuyoba ngumhlengikazi eMlaza. Waphinde wafundela iziqu zomthetho, wagcina esengummeli. Wabulawa phambi kwezingane zakhe ngo-Agasti, 1985 engena emzini wakhe owawuseMlaza. Ukubulawa kwakhe kwenzeka emuva kweminyaka emine kuthunjwe umyeni wakhe, uMnuz Griffiths Mxenge, wagwazwa izikhawu ezingu-45, washaywa ngesando wabe esenqunywa uqhoqhoqho. Bashiya amadodana amabili nendodakazi eyodwa. UMnuz Mbasa Mxenge, oyinkosana ekhuluma nephephandaba eliwuzakwabo waleli, iSunday Tribune,  uthe umndeni ujabulile futhi kube yisibusiso uma uthintwa nguNgqongqooshe wezeMpilo KwaZulu- Natal Nksz Nomagugu Simelane. “Ukucabanga ukuthi wake wafunda futhi wasebenza kusona lesi sibhedlela, njengoba sesizoqanjwa ngaye, kusifudumalisa izinhliziyo zethu njengomndeni. Nginesiqiniseko sokuthi uyajabula lapho ekhona,” kusho uMbasa. Uthe umnyango sebewunikile imvume yokusebenzisa igama likanina. Waveza ukuthi unina washonela kusona isibhedlela emuva kokudutshulwa kwakhe. Kuyavalwa ngoLwesibili ukuphawula ngokushintsha kwegama lesibhedlela.