INKANTOLO yesiFunda eNquthu igwebe owesilisa udilikajele ngecala lokudlwengula umshana wakhe ngesihluku. Kuthiwa ngoSepthemba 9, 2018 (okuwusuku lwesigameko), intombazane ena-11 yayihleli nomalume wayo (35) ekhaya eMondlo, owayiphoqa ukuthi ibukele ivideo yamanyala wase eyayidlwengula. “Wanika umshana uR80 wathembisa ukumbulala uma engakhuluma ngokwenzekile. Lo mshana waba nesibindi sokutshela abadala ekhaya,” kusho okhulumela amaphoyisa KwaZulu-Natal, uLieutenant Colonel Nqobile Gwala. Icala lokudlwengula lavulwa emaphoyiseni aseMondlo, uphenyo lwaholela ekuboshweni kwalo wesilisa. “Umsolwa wavela enkantolo izikhawu ezimbalwa ngaphambi kokugwetshwa udilikajele.” Utholakale engakulungele ukuphatha isibhamu futhi igama lakhe lizofakwa ohlwini lwabahlukumeza ngokocansi.