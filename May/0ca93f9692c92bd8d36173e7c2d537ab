UMLANDELI omkhulu weRoyal AM, uJoyce Chauke uMama Joy, uthi uphoxekile indlela abamphathe ngayo abalandeli be-Orlando Pirates ngesikhathi ebonakala emdlalweni obuphakathi kwaleli qembu neChippa United. UMama Joy uthe, yize engasayena umlandeli we-Orlando Pirates futhi ashiya kubuka izwe ejoyina iRoyal AM kodwa ubengazitsheli ukuthi kukhona abamzondela lokho. Uveze ukuthi noma alishiya leli qembu kodwa akalizondi. Nokuya ngesikhathi lidlala neChippa bekungekhona ukuthi uyokweseka lona. “Ngosuku engibonakale ngalo nabalandeli be-Orlando Pirates, bengiphelezele umngani wami uNyiko. Wayethe ufuna ukubuka i-Orlando Pirates ngoba unesifiso sokuthi iwine. “Ngalolo suku ngangiye kwiMusa Dladla United Tournament ngangasithola isikhathi sokuyoshintsha ngigqoke izimpahla zami zeRoyal AM njengoba ngabonakala nginabalandeli be-Orlando Pirates. “ Ngicela ukuthi abalandeli be-Orlando Pirates basihloniphe isinqumo sami sokuyishiya, angikwenzanga lokho ngoba ngiyizonda. Ngasho nangesikhathi ngihamba ukuthi ngiyokweseka iRoyal AM okuyiqembu lomuntu wesifazane engifisa lithuthuke,” kusho uMama Joy. Uthe nangesikhathi kuculwa ngaye enkundleni ukuthi uyimenemene, naye wayeyicula le ngoma ngoba vele abalandeli bacula noma iyiphi ingoma abayithandayo. Naye uthe akabanga nankinga nalokho kodwa waphatheka kabi uma sekukhona abamxoshayo. Okunye akuvezile wukuthi abantu kumele bazi ukuthi yena uyinxusa lokuthi kujovelwe iCovid-19 kwiSafa, unelungelo lokuthi aye kunoma yimuphi umdlalo. Uqhube wathi yena usazobonakala e-Orlando Stadium ngoba ithikithi lokuyobuka umdlalo ulithenga ngemali yakhe futhi unelungelo lokuhambela noma yiliphi iqembu. Kuthintwa uRichard Makhoba oyimenenja yeRoyal AM ngokubonakala kukaMama Joy emdlalweni we-Orlando Pirates, uthe ucela ukungaphawuli lutho ngalolu daba. 