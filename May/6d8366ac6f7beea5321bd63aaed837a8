BAYAVELA namhlanje eNkantolo yeMantshi eMooi River, abasolwa ababili ngecala lokutholakala nemoto eyebiwe, ukuzama ukubulala nokutholakala nezibhamu ezingekho emthethweni. Laba basolwa abaneminyaka engu-22 no 23 ubudala, babanjwe netekisi lokwebiwa ngemuva kokushayisa udonga lomuzi bebalekela amaphoyisa. Kuthiwa ngeSonto emini, amaphoyisa ophiko lweK9 abikelwe ngokudunwa kwetekisi endaweni yaKwaMeyi, eBisi, ngaseMzimkhulu. Amaphoyisa alusukumele phezulu lolu daba ayovimba kuN3 ngaseMooi River esezwile ukuthi abasolwa balibangise ngakhona. “Abasolwa bavulele ngenhlamvu bebhekise emaphoyiseni abezama ukubavimba kuN3, baze bangena kwi-toll gate isavaliwe, bebaleka,” kusho uLieutenant Colonel Nqobile Gwala, okhulumela amaphoyisa KwaZulu-Natal. Leli tekisi ebelihamba abasolwa liphaphalaze labhajwa odongeni lomuzi ngesikhathi kudutshulwana namaphoyisa. Umsolwa oyedwa udubuleke emlenzeni. “Kuseshwe leli tekisi kwaqinisekiswa ukuthi yilona ebelebiwe, kutholakale izibhamu nezinhlamvu.” 