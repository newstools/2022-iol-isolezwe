LUHLALE obala usizi olubhekene namaphoyisa kwezinye iziteshi zakuleli ezingenawo ugesi namanzi, okwenza  amaphoyisa aziphathele amanzi okuphuza, ukugeza izandla kanti amanye aya ehlane uma efuna ukuzikhulula. Lokhu kugqame emhlanganweni wekomidi lamaphoyisa ePhalamende, lihlangene noMnyango wezeMisebenzi yoMphakathi okuyiwo obhekelele uhlelo lokwakha nokulungisa iziteshi zamaphoyisa. Ubeveva uNgqongqoshe wamaPhoyisa, uMnuz Bheki Cele, oneke obala usizi lwamaphoyisa, wathi ezinye iziteshi sekudlule iminyaka eyevile kwengu-10 zingakhiwa. UCele ukhale ngesiteshi saKwaNongoma, wathi sekuphele iminyaka emibili singenawo amanzi. Uthe amaphoyisa athwele kanzima, kudingeka aziphathele amanzi. Ukhale nangesiteshi saseSoshanguve, athe asinagesi, abantu bayasaba ukuya kusona ebusuku ngoba akukhanyi. “Ngicabangela ukuphepha kwamaphoyisa okudingeka ayongena lapho kumnyama khona ebusuku eyobheka iziboshwa nogesi ungekho. Libolile ibhilidi elalihlala amaphoyisa eDurban Central, akulona lodwa, kukhona nelinye elikuRidge Road, khona eThekwini, eselihlala amaphara. Kune-laboratory eManzimtoti esingenwe amanzi izikhawu eziningi, ayizange isinde nakulezi zimvula, amanzi angenile acekela phansi yonke into.” Uthe le laboratory kwakumele yakhiwe ePinetown, kwaba nezinkinga kwathiwa izokwakhiwa eThekwini kodwa namanje ayikakhiwa. Ubuye wakhala nangesiteshi saseNsuze athe namanje sinezindlu ezingomahamba nendlwana, sekuphele iminyaka singakhiwa. “Esiteshini selinye lamalokishi amakhulu kuleli eMlaza, sibolile. Ngesinye seziteshi okubikwa kakhulu ubugebengu kusona kodwa sibolile, akusebenzeki kusona. Zikhona nezinye izindawo okungasebenzeki kuzona, kwathina asinawo amahhovisi okusebenza. Umsebenzi wethu ukulwa nobugebengu kodwa uma ubuholi obuphezulu buhlangene siyabuzana njalo ukuthi mhlawumbe kumele simane siwuthathe lo msebenzi wokuthi sizakhele iziteshi. Umsebenzi onzima kodwa esingawenza.” Ukhale nangokuthi kubuye kuvuselelwe izinkontileka zamabhilidi bengazi bengamaphoyisa, wathi lokhu kwenziwa uMnyango wezeMisebenzi yoMphakathi, kwesinye isikhathi uthole ukuthi yibhilidi elibolile elahlonzwa njengeliyingozi okungamele kusetshenzelwe kulona. Okunye akhale ngakho wukuthi kwezinye izindawo amaphoyisa avalelwa ngaphandle ngabanikazi bamabhilidi, angakwazi ukusebenzisa leso sakhiwo esisuke siqashiwe ngoba imali yerenti ingakhokhiwe ekubeni bona imali beyikhipha bayinike uMnyango wezeMisebenzi yoMphakathi, ongakhokheli abanikazi bamabhilidi. Amalungu ePhalamende azwakalise ukucasuka, athi ahlezi ekhala ngento efanayo yeziteshi ezingekho ezingeni. USihlalo wekomidi, uNkk Tina Joemat-Peterson, uthe bahlale bethola izikhalazo ngeziteshi osekuphele iminyaka zingakhiwa, kokunye ezingalungiswa. UNgqongqoshe wezeMisebenzi yoMphakathi, uNkk Patricia De Lille, uvumile ukuthi ziyinhlakanhlaka izinto emnyangweni wakhe, wathi kudingeka bathole isixazululo. Okunye akhale ngakho wukuthi amanye amabhilidi abakwazi ukuwalungisa ngoba akuwona awabo, awomasipala.   