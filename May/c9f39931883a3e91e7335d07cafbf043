UNGQONGQOSHE wamaPhoyisa kuzwelonke, uMnuz Bheki Cele, uthi amaphoyisa awaqhutshwa yizinto ezibhalwa ezinkundleni zokuxhumana.Usho kanje ngesikhathi ekhuluma nabezindaba ngaphandle kwakubo kaNksz Namhla Mtwa eSidwadwa, e-Eastern Cape. UCele noKhomishana wamaPhoyisa kuzwelonke, uLieutenant General Fannie Masemola, bavakashele umndeni ngemva kokubulawa kukaNksz Mtwa. Kuthiwa wadutshulwa amahlandla ayisishiyagalolunye ngaphandle kwakubo ngo-Ephreli 21. Udaba lokubulawa kwakhe luvuswe yiwele lakhe uNksz Sangwa Mtwa ngempelasonto, ngesikhathi liveza izingxoxo ezibhalwe kwiWhatsapp nezithombe zikamufi elimele, lithi uNamhla ubesehlale ebudlelwaneni bezothando ehlukunyezwa iminyaka elinganiselwa kwengu-17. Kulolo lwazi alufake ezinkundleni zokuxhumana, usole obeyisoka likamufi ngokuthi nguye ombulele. Lokhu kuqubule umsindo ezinkundleni zokuxhumana, kwaze kwaba nemashi yamaqembu ezepolitiki esiteshini samaphoyisa saseMthatha Central, lapho umphakathi uzwakalise ilaka lawo ngesigameko nezinye ezifuze lesi. Ngemva kokuvakashela isiteshi esithintekayo nomndeni, uCele uthe akazokwanda kabanzi ngophenyo lwabo kodwa balandela ubufakazi obuqinile. “Ulwazi oluqukethwe okubhalwe ezinkundleni zokuxhumana lwanela uma lukwazi ukuphenduka lube ubufakazi obuqandula ikhanda. Yilapho esiqala khona sithathe isinyathelo ngalo,” kuchaza uCele. Uthe bahlanganise ithimba eliphezulu lamaphoyisa ukuthi libheke icala. Uveze ukuthi uphenyo luhamba ngokushesha futhi ukholwa ukuthi ngeke kuphele isikhathi eside engekho oboshwayo. Uthe akafuni ukuphawula kabanzi ngomsolwa okhonjwa ngabantu ezinkundleni zokuxhumana, nokuthi uyilungu le-ANC elithola umsebenzi wamathenda kuhulumeni. “Umuntu uma eyisigebengu sibhekana naye ngqo, ngale kokubheka ukuthi ugqoke isikibha sayiphi inhlangano. Uma sithola ubufakazi bobugebengu obenziwe, sithatha izinyathelo noma ngabe umuntu owayiphi inhlangano,” kusho uCele. Ephawula ngokushiwo yinkosi yabaThembu, uBuyelekhaya Dalidyebo, okokuthi uma amaphoyisa engambophi owesilisa osolwa ezinkundleni zokuxhumana ngokubulala uNksz Mtwa, umphakathi kuzofanele uyoshisa umuzi wakhe, uCele uthe umthetho awubabheki abantu abazithathela umthetho ngezandla. “Inkosi yiyona eyazi kahle ukuthi kwenzekani kumuntu ozithathela umthetho ngezandla,” kusho uCele. UKhomishana uMasemola uthe bazizwile izikhalo zomphakathi ngeMthatha Central futhi bazolusukumela ngokushesha udaba lwesiteshi. Uthe ngesikhathi becubungula udaba lokungasebenzi kwamaphoyisa esiteshini, bese kunamaphoyisa abese elethiwe ukuba ahambahambe. Ilungu lomndeni kaNksz Mtwa, litshele abezindaba ukuthi ukufika kukaCele azokwenza izethembiso emndenini ukuthi amaphoyisa alandela ubufakazi obuqinile, akusiyo into abaqala ukuyizwa emaphoyiseni njengoba nawasendaweni abebatshela into efanayo. “Asazi noma baqinisile yini ngoba yilokho kuphela esilokhu sikuzwa kubona. Asazi noma kukhona yini azokwenza ukusheshisa umsebenzi wokubopha,” kusho ilungu lomndeni. Lithe bazovuma noma yini abayitshelwa amaphoyisa ngoba abanalo ulwazi lokuthi kahle hle amaphoyisa asebenza kanjani. Liqhube ngokuthi umndeni usaphatheke kabi ngokufa kukaNksz Mtwa kanti nokubambezeleka kokuboshwa kombulali, akubaphathi kahle. “Sesiside isikhathi. Sasizitshela ukuthi kuyothi kushaya lesi sikhathi, umenzi wobubi uyobe eseboshiwe kodwa akukenzeki namanje. “Amaphoyisa akwenzayo ukulokhu efika ezosithembisa ukuthi azombopha, alandela ubufakazi obuqinile ngakho asikwazi ukuthi sithi ukufika kukangqongqoshe kukhona umehluko okuzowenza,” kusho ilungu lomndeni. Lithe bayakuthokozela ukwesekwa wumphakathi futhi bayakuncoma okwenziwe yiwele likaNksz Mtwa, ngokuthi libange umsindo ngokufa kwakhe ezinkundleni zokuxhumana. Lithe bacabanga ukuthi ukuba akakwenzanga lokho ngabe icala alinakiwe njengoba kwenzeka.