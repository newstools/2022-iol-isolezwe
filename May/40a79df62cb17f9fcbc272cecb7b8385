UZOVELA ngoMsombuluko eNkantolo yeMantshi yaseThekwini owesilisa waseSydenham, osolwa ngamacala amathathu okudlwengula. Ngokusho kukaLiutenant Colonel Nqobile Gwala, owesilisa uboshwe abaphenyi abasuka ophikweni lwamaphoyisa aseNanda oluphenya amacala odlame lwemindeni, ukuvikelwa kwezingane nawocansi ngoLwesine.  Elandisa ngezigameko okuthiwa zenzeke phakathi kukaJanuwari noMeyi nonyaka, umsolwa ubelandela abesifazane abebabona behamba ngabodwana eSydenham ntambama. “Ubebakhomba ngesibhamu, abaphoqe ukuthi bangene emotweni yakhe. Ubeye ashaye imoto ayibhekise endaweni ecezile, lapho abebadlwengulela khona, ebakhombe ngesibhamu,” kusho uLt Col Gwala. Uthe ngesikhathi eboshwa umsolwa, amaphoyisa amthole nesibhamu esiyithoyizi, eshayela imoto efanayo naleyo echazwa abagilwa. Uthe abaphenyi bazokwenza uphenyo olunzulu ngomsolwa, ukubheka ukuthi awekho yini amanye amacala okudlwengula ayamaniswa nawo, okungenzeka ukuthi ubesebenzisa indlela efanayo ukuzuza abagilwa. 