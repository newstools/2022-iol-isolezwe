INYUNYANA yothisha, iNational Teachers Union, ikwamukele ukubuyiselwa emsebenzini kothisha abangu-11 abebefundisa eMlazi Comtech, okuthiwa babemiswe wuMnyango wezeMfundo KwaZulu-Natal, ngoba kuthiwa bagoloza ukuyiswa kwezinye izikole ngokohlelo olulawula isibalo sothisha ezikoleni olubizwa ngePost Provision Norm. Labo thisha babengayizwa eyokuyiswa kwezinye izikole ezishoda ngothisha ngokuyalelwa umnyango kodwa babevuka beyoqhinqa kulesi sikole nsuku zonke. Babengavunyelwe ukuthi bangene bafundise okwaze kwaholela ekutheni umnyango uthathe izinyathelo zokubamisa emsebenzini. Ngokusho kwesitatimende esithunyelwe yile nyunyana kwabezindaba, ngenyanga edlule umnyango ukuhoxisile ukumiswa kwabo, wanquma ukuthi babuyele ezikoleni abayalelwe ukuthi bafundise kuzo kodwa izinyanga ezimbili abangazisebenzanga ngeke zikhokhelwe. I-Natu ithi kuyashaqisa ukumiswa kwalaba othisha babekwe icala lokulaxaza umsebenzi ekubeni babaziwa ukuthi bakuphi futhi befoneleka. Le nyunyana isole uthishomkhulu kulesi sikole ngokukhipha inyumbazana othisha abangaphansi kwale nyunyana, iveza ukuthi ubebasabisa esebenzisa amandla akhe njengothishomkhulu, yanxusa umnyango ukuthi uziphenye lezi zinsolo. UMengameli wale nyunyana osabambile, uMnuz Sibusiso Malinga, uthe bayasemukela isinqumo sokubuyiselwa kwalaba othisha, wathi umnyango ubungeke ukwazi ukulahlekelwa yibona njengoba benamava ekufundiseni. “Kumele bathathelwe izinyathelo labo abagxambukela emalungelweni abanye okuzikhethela inyunyana abafuna ibamele. Impilo yaloba othisha bese ishintshile njengoba bebengaholi izinyanga ezimbili ezidlule, bengakwazi ukubhekelela imindeni yabo,” kusho uMalinga. Imizamo yokuthola uMnyango wezeMfundo esifundazweni ayiphumelelanga njengoba imibuzo abathunyelelwe yona kuze kwashaya isikhathi sokushicilela ingakaphendulwa. 