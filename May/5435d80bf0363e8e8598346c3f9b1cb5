 IBANDLA laseZayoni, uBizo Global Church, limemezele ukuthi selibeke eceleni imali elinganiselwa kuR150 000, ngenhloso yokusiza abantu ngamagilosa nezingubo zokugqoka eXobho naseMzimkhulu. Izindaba ziqinisekiswe yinhloko yebandla, uMfundisi Bongani Gumede, ongumelaphi wendabuko nongusomabhizinisi. Ngokusho kukamfundisi babonisene nobuholi obuphezulu bebandla bavumelana ngokuthi baphonse itshe esivivaneni ngenhloso yokutakula izisulu zezikhukhula. UMfu Gumede uthe lokhu abakwenzayo abakwenzi ngoba benemali eningi kodwa bakwenza ngoba bayibandla elinobuntu futhi elikubeka eqhulwini ukubaluleka kwenhlalakahle yabantu. “Sithathe isinqumo sokuthi sibeke eceleni imali ngoba sifuna ukuqinisekisa ukuthi kuba khona esikwenzayo ngenhloso yokulekelela abantu abakhinyabezekile kakhulu ngenxa yalesi simo,’’usho kanjena. UMfu Gumede uveze ukuthi uhlelo luzogxila kakhulu kuphela kubantu baseXobho naseMzimkhulu. Uthe bayazwelana kakhulu nabo bonke abantu abakhahlamezikile kakhulu ngenxa yalesi simo. Uthe umgomo webandla labo ukuthi kumele nakanjani libonakale livela njalo uma kunezimo ezinzima. Uthe ngesikhathi lisungulwa ibandla bavumelana ngokuthi kube yibandla elishumayeza abantu ngezwi leNkosi kodwa futhi libe ligxile kakhulu ekunikezeleni ngosizo kubona bonke abantu abaludingayo. UMfu Gumede uthe ibandla leqiniso libonakala ngokuwa livuka namalunga omphakathi ngezikhathi ezinzima. “Ayikho into emqoka ngaphezulu kokuba sibe yibandla elibonakala lishumayela nangezenzo. Nathi yilokho kanye esikwenzayo,’’usho kanjena.  