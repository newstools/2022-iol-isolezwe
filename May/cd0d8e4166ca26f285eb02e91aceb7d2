ABASOLWA ababili abadabuka ePakistan bavele eNkantolo eNkulu eLimpopo ngecala lokubulala uNksz Mohlale Precious Magabane ePolokwane. U-Ashan Fraz Cheema (30) noRaza Ali (26) babhekene namacala okubulala, ukugebenga ngenhloso yokulimaza, ukuphazamisa ukusebenza komthetho nokutholakala nesibhamu nezinhlamvu okungekho emthethweni nokuba sezweni ngokungemthetho. Kuthiwa amacala bawenza ngomhla ka-23 Disemba 2018. Kukholakala ukuthi uMagabane owayenguthisha efundisa eKabishi Primary School endaweni yaseMashamothane, wayethandana noCheema. Ngokusho kukaMashudu Malabi Dzhangi, okhulumela abeNPA eLimpopo, abasolwa baya efulethini likamufi lapho kwaqubuka khona ingxabano, bamhlasela bemhlanganyela. "Bamgwaza ngommesi ngaphambi kokuba bamhlahlele, bafaka izicubu zomzimba wakhe eplastikini kadoti, bawufaka emotweni abebehamba ngayo." Ikhanda nezingalo bazingcwaba emgodini oshonayo, ezinye izicubu zomzimba bazilahla. Icala labo lihlehliselwe umhla ka-27 Juni nonyaka ngoba u-Ashan Fraz Cheema udinga ukuthola abameli abasha emva kokulaxazwa  ngabebemmele.