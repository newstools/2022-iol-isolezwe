 UBONGWE esadla anhlamvana uMfu Senzo Ngeyane ngendima aseyiklamile ekuqinisekiseni ukuthi abalingisi bayathuthuka kanjalo nasekubacijeni kulo mkhakha wezokulingisa. Lokhu kwenzeke enkonzweni ebikade isesizindeni sebandla lamaWeseli esisePinetown, entshonalanga yeTheku. Ikolishi lezeNkolo iHoly Nation Bible College limchome uphaphe lwegwalagwala, uMfu Ngeyane ngomsebenzi omkhulu asewenzile ekuthuthukiseni nasekukhiqizeni abalingisi abehlukene, abaningi asebevela emidlalweni emikhulu kuthelevishini. UMfu Ngeyane ungumnikazi wesikhungo esicija siphinde sikhiqize abalingisi, esibizwa ngokuthi yiWarriors Casting Agency. USolwazi Msawenkosi Mncube onguRector walesi sikhungo umshayele elikhulu ihlombe uMfu Ngeyane, wathi mkhulu umsebenzi asewenzile. USolwazi Mncube uthe kuyajabulisa ukubona umuntu onguMfundisi ekulo mkhakha ngoba lokho kuchaza ukuthi izingane zamamtombazane zinakekelwa ngendlela efanele, ziphumelele ngaphandle kokucelwa ucansi. “UNkulunkulu akubusise uMfu Ngeyane ngokuba yisibani seqiniso kulo mkhakha. Bambalwa kakhulu abantu abenza lo msebenzi ngeqiniso njengawe. Ziphelile izingane zethu kulalwa nazo ngoba zithenjiswa ukungena emidlalweni kamabonakude,’’ usho kanjena. UMfu Ngeyane uphinde wagcotshwa njengoShansela waso lesi sikhungo. UMfu Ngeyane uthe uzizwa ethobekile kakhulu ngokubongwa ngalolu hlobo. “Kuyangijabulisa kakhulu ukubongwa ngisaphila. Okungijabulisayo ukubona nabanye ozakwethu abasemkhakheni wezokulingisa nabo behlonishwa namhlanje,” usho kanjena. Eqhuba, uthe kuyamjabulisa ukuthi unguMfundisi ophinde agxile kakhulu ekuthuthukisweni kwabalingisi. Uthe akuxabani ukuba uMfundisi kanye nohlobo lomsebenzi awenzayo. Ngalolu suku leli kolishi libe selihlonipha nabanye abasemkhakheni wethelevishini ngeqhaza labo abanalo emphakathini. Phakathi kwabo kubalwa usomahlaya uThenjiwe Mosley, uTu Nokwe, uNonkululeko Madondo noNompumelelo Dlamini.