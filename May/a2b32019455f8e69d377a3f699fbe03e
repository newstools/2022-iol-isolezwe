BANGAPHEZU kuka-8.1 million abantu asebefake izicelo zokuhola isibonelelo sabangatohozi kuleli kusuka kuvulwe ukufakwa kwezicelo zokusihola. UNgqongqoshe wezeNhlalakahle yoMphakathi uNksz Lindiwe Zulu, udalule lokhu ethula isabelo semali sikaR257 billion,  esithathwa njengesikhulu eminyangweni yakuleli. U-R248 billion waso uzonikwa iSassa ezokhokhela izimpesheni ezingu-18 million. Isibonelelo sabangasebenzi sabelwe uR44 billion kanti kulindeleke ukuthi kuhlomule kuso abantu abangu-10.5 million. “Ezinsukwini eziyisishiyagalombili sivulile kufakwe kwezicelo sithole ezingu-8.1 million. Ngifuna ukuqinisekisa ukuthi labo okumele basithole bazoqala ukuhola ngoJuni. Sizoqhubeka silwe nabakhwabanisela lesi sabelo.” Uthe basebenzisana nezinye izinhlaka okudingeka ukuthi babheke nazo imininingwane yalabo abafake izicelo. “Yingakho sivule ithuba sathi abantu abaphinde bafake izicelo kabusha zokuhola kulesi sabelo ngoba sifuna ukubona ukuthi imininingwane  ayikashintshi. Sibheka nezinhlaka ezifana nophiko oluqoqa intela ukuthi lowo muntu ofaka isicelo akayikhokhi yini intela.” Uthe bafuna ukuthi lesi sibonelelo siholwe abantu abafanele hhayi uwonke wonke. “Labo esibabambe ukuthi bebehola le mali kungafanele siyise imininingwane yabo eminyangweni yabo ebaqashile ukuze ibathathele izinyathelo. Thina asikwazi ukubathathela izinyathelo. “Kumele sicacise ukuthi akubona bonke abasebenzi bakahulumeni abahole le mali kungafanele ngoba abanye ubuthola ukuthi bangaphansi kohlelo lwe-EPWP (Expanded Public Works Programme),  ngesikhathi befaka izicelo zokuhola le mali bebengasasebenzi.” Amaqembu ahlukene akhale  ngokungaqashwa kosonhlalakahle eminyangweni ehlukene. UNksz Zulu uthe bayabaqasha wathi ezifundazweni ezifana neKwaZulu-Natal, Free State nezinye sebeqashiwe ngokugcwele. “Indaba yosonhlalakahle akuyona inkinga okumele ibhekane nathi kuphela kodwa kumele kube yinkinga yeminye iminyango. Kodwa zikhona izinhlelo eziqhubekayo zokubaqasha kwandiswe isibalo sabo emphakathini.” 