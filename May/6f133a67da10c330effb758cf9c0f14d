UNDUNANKULU wesifundazwe iKwaZulu-Natal, uzibophezele ekutheni uzowafuna amalungu amane omndeni wakwaMdlalose, ngenkathi kufihlwa  ayisithupha ngoMgqibelo, ashona ngesikhathi kunezikhukhula. Amalungu ayisithupha ambozwa umuzi ngo-Ephreli 11 eMzinyathi, eNanda, ngesikhathi kuhlasele izikhukhula. UMnuz Sihle Zikalala uthe, uhulumeni wesifundazwe usebenza nokazwelonke kanye nabo bonke omasipala ekuqwashiseni imiphakathi, ngokuthi igweme ukwakha izindlu ezindaweni ezingakulungele ukubekwa kwemizi neziseduzane nemifula kanye nemihosha. “Sithi emndenini sizoba nani kulesi sikhathi. Sizoba nani ekutheni labo abangatholakali, sizame ukwenza konke okusemandleni ukuthi batholakale. Ayikho into ebaluleke njengokuba nolwazi lokuthi silele kuphi isihlobo sakho esidlulile emhlabeni,” kusho uNdunankulu. Eqhuba uthe bazoqinesikisa ukuthi impilo yomndeni  wakwaMdlalose, ibuyela esimweni. Wabonga abasebenzi boMnyango wokuThuthukiswa koMphakathi esifundazweni ngokulekelela umndeni. UZikalala unxuse abantu ukuthi baqikelele inhlanzeko futhi bazifundise ukuqoqa udoti ngendlela efanele  njengoba isimo sezulu siya ngokuguquka. Phakathi kwamalungu abengcwatshwa ayisithupha kubalwa uNksz Simlindile Gcabashe nezingane zakhe eziyisihlanu, okubalwa amadodana amabili, u- Asenathi Mdlalose (9), no- Uyanda Mdlalose (10)  namadodakazi amathathu okungoLulama Mdlalose (6), Ziyanda Mdlalose (4) noLubanzi Mdlalose (2). Amanye amalungu amane anyamalala ngesikhathi kumuka umndeni, asathungathwa. Imeya yaseMsunduzi, uMnuz Mzimkhulu Thebolla, iduduze umndeni, yanxusa umphakathi ukuthi ukhulekele undundankulu wesifundazwe ukuthi angapheli amandla, ekubhekaneni nezimo ezinzima ezithinta imiphakathi yaKwaZulu-Natal. 