UBobby Peek umsunguli we-Groundwork, uthi uhulumeni waKwaZulu-Natal, uphethwe ngabantu abalele abangafundi lutho njalo uma kuhlasela izikhukhula. “Ucwaningo esilwenzayo lukhombisa ukuthi isimo sezulu sizolokhu siba sibi, kakhulu ngenxa yesivuvujikelele. Ayikho into esingayenza ukumisa isivuvujikelele kodwa kufanele sivikele abantu,” kuchaza uPeek. Uthe kufanele iTheku lihlelwe kabusha, kucaciswe izindawo okufanele kuhlale kuzo abantu nalezo okungafanele bahlale kuzo. “Uhulumeni uyazazi izindawo okufanele zihlale abantu nalezo zokungafanele bahlale kuzo. Kufanele iTheku alakhe kabusha. Izikhukhula aziqali ukwenzeka, kuyihlazo ukuthi uhulumeni waseThekwini, uhlale engenazo izinhlelo zokuvikela abantu,” kuphawula uPeek. Uthe kusukela manje iTheku kufanele libe nezinhlelo zeminyaka ewu-10 kuya kwewu-30 zokwakha kabusha idolobha, nazo zonke izindawo ezingaphansi kukaMasipala weTheku. Ukhale ngokuthi yize izikhukhula ziyinhlekelele yemvelo kodwa umasipala nawo awuyibhekeleli ingqalasizinda, wathi izitamkoko zigcwele, ukhula oluseduze nemigwaqo alucentwa, izikhotha zigcina sezingenela lapho kuhamba khona izimoto. Lokhu uthe kwenza ukuthi kube nezindunduma zomhlabathi onezihlahla, odilikayo ungene emgwaqweni uma izulu lina. UMnuz Sbu Zikode onguMengameli wenhlangano Abahlali baseMjondolo, uthe bafuna uhulumeni adedele umhlaba osezingeni elifanele ukuhlala abantu. Uthe impilo yabahlali basemjondolo iyinhlekelele nsukuzonke ngoba bakwazi ukwakha ezindaweni eziseduze kwemifula nezingamaxhaphozi ngoba uma beya kuzona uhulumeni akalithumeli ithimba elivimba abadla umhlaba. Ebuzwa ukuthi abantu bawudlelani umhlaba, uthe abathandi ukuwudla kodwa basuke befuna ukusondela emadolobheni ukuze babe seduze namathuba omsebenzi. UDkt Charles MacRobert oyi-geotechnical engineer, uveze ukuthi umhlaba omningi waseThekwini, uyisihlabathi nokuyinto enza kube lula ukuthi uguguleke. Uthe kunocwaningo olwenziwe ngokuguguleka komhlaba nezikhukhula kusukela ngo-1957. “Kuyishwa ukuthi namanje uhulumeni akanazo izinhlelo ezicacile zokuvikela abantu ezikhukhuleni. Lukhona ucwaningo oludala nolusha, kudingeka kube nokubambisana. EThekwini, uhulumeni uyazazi izindawo okufanele kwakhiwe kuzona, nalezo ezingafanele ukuthi kwakhiwe kuzo ngenxa yokuthi ziyisihlabathi. Angazi-ke noma kulula ukuthi amise labo abakhayo ngoba izikhukhula sibone zigugula imizi emihle, imijondolo nengqalasizinda,” kusho unjiniyela, uMac Robert. 