ITSHE limi ngothi ezikoleni ezizithengela izincwadi zokufunda KwaZulu-Natal kodwa ezigcina ngokungazithengi njengoba zizophucwa uxhaso lokuthenga izinsiza. Lokhu kuvezwe nguNgqongqoshe wezeMfundo esifundazweni, uMnuz Kwazi Mshengu, othe ngeke bananaze ukuziphuca imali izikole ngoba ezinye zazo azizithengi izincwadi bese kudinga bona ukuthi baphendule. Kunezikole ezizithengela izincwadi noma yikubaphi abasabalalisi bezincwadi, umnyango ozinika imali. Bese kuba nezikole ezithengelwa ngumnyango izincwadi ngaphansi kwenkampani eyathola umsebenzi, iNdabase Printing Solutions. UMshengu uthe ezikoleni ezithengelwa ngumnyango minyaka yonke kuthi kuvulwa izikole izincwadi nama-excercise books kusuke sekukhona ezikoleni njengoba kufika ungakapheli unyaka. Uthe kunezikole ezizithengelayo kodwa othola ukuthi izincwadi azithengiwe. “Ngeke sinanaze ukuziphuca imali izikole okufanele ngabe ziyazithengela izincwadi kodwa ezingazithengi. Sizowuthatha lowo msebenzi, sizithengele izincwadi sizinike (izikole) ngoba uma izincwadi zingathengiwe yithina okumele siphendule ukuthi kungani izincwadi zingathengiwe,” kusho uMshengu. Uthe okubalulekile ngukuthi izincwadi kumele zifinyelele kubafundi abasuke bezidinga. Uqhube wathi asikho isikole esithengelwa ngumnyango esibuye sikhale ngokuthi izincwadi azifikanga ngoba kwenziwa isiqinisekiso sokuthi zihanjisiwe. Esinye sezikhulu esikhulume neSolezwe, esingagunyaziwe ukukhuluma nabezindaba emnyangweni, siveze ukuthi yinkulu inkohlakalo eyenzekayo phakathi kwezikole ezizithengela izincwadi nabasabalalisa izincwadi. Uthe izikole eziningi zigcina zingazithenganga izincwadi bese imali isetshenziselwa ezinye izinto noma igcine ikhwatshanisiwe. “Izikole eziningi zifuna ukuziphathela imali yokuthenga izincwadi ngoba kukhona abadlayo ngalokhu. Uma izincwadi zithengwa ngumnyango, akukho mali eya esikoleni ngoba isikole siletha uhlu lwezincwadi esizidingayo, bese siyaziletha. Ngakho akukwazi ukuthi kube nenkohlakalo.” Lesi sikhulu sithe kongiwa imali enkulu ukuthengwa umkanye kwezincwadi. “Ukuthenga umkanye izincwadi eziningi kwenza uthole nesaphulelo kwabazidayisayo. Yingakho songa imali enkulu ngokuthi sisebenzise inkampani ezithengayo, sithola isaphulelo ngoba yona ixoxa nabashicileli ngqo. Uma isikole nesikole singazithengela zingabiza kakhulu, okungasidla enkulu imali esingenayo. Ukube kuya ngokwami ngabe ngithi izincwadi azithengwe ngumnyango sizihambise ezikoleni ngoba uma zingekho kujika kugxekwe umnyango ekubeni kuyiphutha lezikole.”