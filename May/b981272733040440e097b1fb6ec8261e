UPHROJUSA womculo kuleli uChicco Twala uphawule ngamahlebezi okubandakanyeka kwakhe ekubulaweni kukaSenzo Meyiwa owayengunozinti we-Orlando Pirates ngo-2014. Ezihlangula kulokhu, uTwala uthe bonke abantu ababesendlini bayamazi umbulali. Uthi indodana yakhe, uKelly Khumalo nabanye abebekhona, banawo unembeza, kumele bakhulume iqiniso. “Mina, nabantu abaphawula ezinkundleni zokuxhumana, kasimazi umbulali ngoba sasingekho endlini,” kusho yena Uthi uma kuthiwa yindodana yakhe umbulali, uzoyinikela emaphoyiseni futhi ngeke angabaze ukwenza lokho. “Angisoze ngayivikela indodana yami, uma kuyiyo eyabulala uSenzo, ngizoyinikela emaphoyiseni ngisho kungathiwa inikezwa isigwebo sentambo ngizokwamukela lokho.” [ICYMI] #Newzroom405's @XoliMngambi asks Chicco Twala what exactly Kelly Khumalo said when she called him on the day of Meyiwa's murder and Twala says she was very traumatised. #SenzoMeyiwa Watch: https://t.co/bSNWOFF1Ou pic.twitter.com/ydz1JQwotG Ephawula ngokwenzeke ngeSonto, okugcine kumfaka esitokisini, uthi wabona kuthi nyampu ugesi e-studio sakhe, wangazi ukuthi kwenzenjani. Uthi umsizi wakhe wasengadini wamtshela ukuthi kunabantu ababili abasebhokisini likagesi kodwa akuqondakali ukuthi benzani. “Ngatshela umsizi wami ukuthi angilethele isibhamu, akusona isibhamu sangempela kodwa yilezi esizisebenzisa uma siqopha amafilimi, angimtshelanga kodwa umsizi wami ukuthi akusona esangempela,” kuqhubeka yena. Uthi laba bantu bebengayigqokile imifaniswano yomsebenzi yingakho enza ngaleya ndlela futhi wonke umuntu angezama ukuvikela ikhaya lakhe uma ebona abantu angabazi bengaphakathi kwemingcele yomuzi wakhe. Uthi laba baxolisa ngokucisha ugesi wakhe, bathi bazama ukulungisa ugesi kamakhelwane ababizelwe wona. 