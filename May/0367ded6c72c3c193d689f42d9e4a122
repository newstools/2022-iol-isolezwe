BAKHALA ngobudedengu bomzanyana okuthiwa ubone emuva kwamahora amane ukuthi ingane abeyigadile ishonile. UNksz Qalani Dladla, waseMtshezi, unikwe ingane ngoLwesibili ekuseni ngo-7 waze wabona ngo-12 ukuthi ingane isishonile. Ngalesi sikhathi uthe ubengakaze ayithinte ngoba ibilele. Uyise wengane, uMnuz Mboneni Mbona, uthe ingane ishiywe ngunina iphile kahle, ngo-10 wafona ebuza kumzanyana ukuthi injani, uNksz Dladla wathi isalele kanti nonina ubeyishiye ilele. "Sibe nakho nje ukuthi yaze yalala isikhathi eside ekubeni sazi ukuthi iyakhala kodwa sangagxila kulokho ngoba sazi ukuthi isele nomuntu esimthembayo," kusho uMbona. Uthe uthole ucingo kugogo wengane ethi kubi ingane iyagula, akaphuthume lapho beyishiye khona. "Ngifonele unina wengane ngathi akaphuthume nami ngiyeza. Sifike sekugcwele endlini, kukhona nabanye abantu abebeyiqondisa ngamanzi afudumele ingane ngoba kubonakala ukuthi kade ishonile. Uma sibuza umzanyana ukuthi kwenzekeni, uphendule wathi akakaze ayithinte ingane ibilokhu ilele. Uma ugade ingane awube usayimbula nakancane uyibheke ukuthi ilele kahle? Ezingubeni zayo bekunamaconsi egazi esingazi ukuthi aphume kuphi. â€œAsisazi ukuthi sikholwe yikuphi ngoba sifike ingane isiqondiswe ngamanzi, nakho esingazi ukuthi bekwenziwelani ngoba bekumele kulindwe amaphoyisa. Thina asisazi ukuthi ingane ibinjani, konke obekungase kusichazele ukuthi kwenzekeni enganeni asikuficanga, manje asisazi ukuthi senzenjani. Umzanyana wazicelela yena ukusigadela ingane samnika lelo thuba, ngosuku lokuqala eshiywe nengane isiyashona naye akazi ukuthi ibulawe yini?"  kubuza uMbona. Uthe unina wengane akakwazi ukukhuluma selokhu akhala kusukela ngosuku lwesigameko, akathuli. UNksz Dladla eziphendulela kulokhu, uthe: "Ingane angiyithintanga, bengilokhu ngiyibheka ngibone ukuthi isalele, ngingayinyakazisi. Ngize ngaba nokukhathazeka uma sengibona kuyoshaya u-12 ingavuki ngase ngiyoyivusa ngafika ngathola ukuthi ithule," kusho yena. Uthe wazicelela yena ukugada le ngane ngoba naye eyakhe ingane ihlala kubo kanina wengane (eshonile), bayithatha inezinyanga eziwu-18 manje isineminyaka emine ihlala khona. "Kuningi okukhulunywayo ngami lapha ngaphandle ngokufa kwale ngane, abanye bathi kwakwenziwa yini ngingayishintshi inabukeni ingane. Mina ngazi ukuthi ingane ishintshwa uma isivukile, awuyiphazamisi ilele ngoba iyona ndlela ekhula ngayo," kusho yena. Uthe abanye abantu abafika kuqala endaweni yesigameko bathi ingane yayiphuma igazi elincane ekhaleni elilodwa kodwa yena akabonanga ngoba wayethukile. "Amaphoyisa ngiwachazelile konke engikwaziyo. Ngiyethemba ukuthi ukuhlolwa kwengane kuzoveza iqiniso ngoba sengisolwa ngokuthi ingane ngiyibulele noma ikhale yaze yashona ekubeni ingazange ivuke. Ngiyafisa ukuthi sithole ongoti bezempilo abangasisiza ukuze sichazeleke ukuthi kwenzekeni kule ngane ngoba nami ngiyafisa ukukwazi lokho ukuze kugezeke igama lami," kusho uNksz Dladla. ULt Col Nqobile Gwala, okhulumela amaphoyisa KwaZulu-Natal, uthe kuvulwe idokodo lophenyo eliphenywa esiteshini samaphoyisa e-Estcourt.