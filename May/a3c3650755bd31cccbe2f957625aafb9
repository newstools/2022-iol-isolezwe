 KUTHUNGATHWA isoka elisolwa ngokubulala unina wezingane zalo, ukudlwengula indodakazi yalo eneminyaka engu-11 nokuzama ukudlwengula indodakazi elingayizali ena-18, esigamekweni okuthiwa senzeke ngosuku olulodwa, endaweni yaKwaMlambo, KwaNyuswa, ngeledlule. Isidumbu sowesifazane oneminyaka engu-38 kuthiwa satholwa ngumfowabo ngezansi komthangala womuzi abehlala kuwo nesoka lakhe (umsolwa), sinezibazi zokuklinywa, sisongwe ngengubo sambozwa ngamahlamvu ngoLwesihlanu ekuseni. Kuthiwa umsolwa nomufi (amagama abo agodliwe ukuvikela abagilwa), bese beneminyaka engu-15 bethandana kanti bebehlala ndawonye nezingane zabo, okuyindodakazi ena-18 eyafika nonina, nezingane zabo ezintathu, indodakazi ena-14, ena-11 nomfana onezinyanga eziyisithupha. Umthombo weSolezwe uveze ukuthi ngoLwesine ebusuku umsolwa uvuse izingane ebezilele kwelinye igumbi efuna zimbhekise unina wazo, ethi akamazi ukuthi ukuphi. “Utshele izingane ukuthi baxabanile nonina wazo waphuma wabaleka wathi uyobikela amaphoyisa, akamazi ukuthi ukuphi. Kuthiwa utshele indodakazi yakhe ena-11 ukuthi imphelezele ayobheka ehlathini eliseduze, wafika khona wayishintshela, wayikhumulisa wabe esiyidlwengula,” kusho umthombo. Uthe ngesikhathi ebuya nendodakazi yakhe, uvale umnyango wabizela ena-18 angayizali egunjini lakhe lokulala wazama ukuyidlwengula kodwa wagcina ngokuchamela emathangeni. Kuthiwa umgilwa ona-11, ngesikhathi umsolwa ekutakuta udadewabo, wafonela izihlobo echaza ngokunyamalala kukanina nokuthi uyise ubavalele endlini, uyabadlwengula. “Ekuseni uphoqe izingane ukuthi zigeze kanti ngesikhathi kufika abantu ukuzobona okwenzekayo, ukwazile ukunyenya waphuma, kwaba ukunyamalala kwakhe,” usho kanje. Uninalume wezingane uthe bezwe ubuhlungu obukhulu ngokubulawa kukadadewabo nokunukubezwa ngokocansi kwabashana bakhe okusolwa ukuthi kwenziwe ngumuntu abahlala naye. “Nathi sisadidekile, asazi ukuthi yikuphi okwenzeka ngoba izingane zisitshele ukuthi kulalwe kungenankinga, kungekho ngxabano, zashaqeka  uma uyise esezivusa ethi baxabene nonina, akekho uyobikela amaphoyisa. Ngendlela isidumbu sikadadewethu esitholakale siyiyo, ngiyasola ukuthi umklinye wambulalela endlini, wayesezama ukumginqela emthangaleni nalapho emsonge khona ngengubo wamboza ngamahlahla,” usho kanje. Uthe bebethole umkhondo wokuthi umsolwa ubhace esihlotsheni eTshelimnyama kodwa ngesikhathi befika khona, unina ubatshele ukuthi umxoshile emva kokuba emazise ukuthi ubulale unina wezingane zakhe. Okhulumela amaphoyisa uLieutenant Colonel Nqobile Gwala, uthe amaphoyisa aseHillcrest aphenya icala lokubulala nelokudlwengula, umsolwa usafunwa amaphoyisa.