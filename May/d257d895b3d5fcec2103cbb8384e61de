 UKHOZI FM seluphinde lwaphuma inqina kabusha, luthungatha ozovala isikhala somphathi wezinhlelo esivuleke ngokuhamba kukaZandile Tembe, ohlukane nesiteshi ngonyaka odlule emuva kokungavuselelwa kwenkontileka yakhe. Isolezwe ngeSonto lithole ukuthi isikhala siphinde sakhangiswa kabusha futhi sinamekwe kwisizindalwazi seSABC. Kuvela ukuthi isikhala sikhangiswe ngoLwesibili, kanti sivala kusasa bese kuqala umshikashika wenhlolokhono. Isikhala sesike sakhangiswa phambilini kodwa kwacaca ukuthi kuphunywe inqina kaMabuyaze. I-SABC kuthiwa ike yaxoxa noNtsoaki Shoeshoe Qhu, izama ukumqasha wajika sekusele kancane ajoyine umsakazo kodwa wangabe esayisayina inkontileka ngezizathu ezingaziwa. Kuthiwa selokhu kuhambe uZandile isikhundla sibanjwe nguMandla Mdletshe, oke wasakaza uhlelo lweJazz isikhathi eside ngaphambi kokuthola isikhundla sokuba wumphathi wezemidlalo yomoya. Isikhangiso siyacacisa ukuthi ozoqashwa uzonikwa inkontileka yeminyaka emihlanu, eqhoqhobele isikhundla kanti kufanele abe neziqu ezifanele. Kuphinde kuvele nokuthi kufuneka umuntu onolwazi kwezokusakaza futhi oke wasebenza engumphathi. Kuvela nokuthi kufanele abe ngumuntu okhuluma isiZulu, ngokusezingeni eligculisayo. Okhulumela iSABC uNksz Gugu Ntuli, uqinisekisile ukuthi baphansi phezulu bafuna ozovala isikhala soKhozi, wathi abafuni ukwanda kakhulu ngodaba. “ Uhlelo lokuqasha esiteshini Ukhozi FM luyaqhubeka, yingakho singathandi ukuphawula kakhulu ngalo kodwa esingakusho wukuthi sifisa ukufaka umuntu ofanelwe wumsebenzi njengakuzo zonke izikhundla esihlala siqasha kuzona,’’ kusho uNksz Ntuli. Ukhozi olugabe ngezibalo eziphezulu zabalaleli, lusanda kwenza izinguquko zabasakazi njengoba kuqale unyaka omusha wezokusakaza ngo-Ephreli. Luthathe abasakazi lwabadidiyela kabusha kanti lumemezele iKhozi TV, eyethulwa nguSiya Mhlongo, owasuswa ekusakazeni kanti wethula olunye uhlelo kwiMetro FM 