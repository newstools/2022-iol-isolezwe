KUVUSELELWE isivumelwano sokuhwebelana nokuvakashelana i-East3ROUTE esaqalwa ngoSepthemba 2011 phakathi kweNingizimu Afrika, Swatini, Mozambique nesifundazwe iMpumalanga. Lesi sivumelwano sisayinwe embukisweni omkhulukazi wamabhizinisi, i-Africa's Travel Indaba 2022, e-Durban Exhibition Centre. Lobu budlelwano baqala  eMkhosini wamaganu ngenhloso yokuqinisa ezohwebo, kufukulwe umnotho nokuvakashelana phakathi kwala mazwe. Eminyakeni embalwa eyedlule lwashabalala kuhle kwamazolo ebona ilanga lolu hlelo okungacacanga ukuthi kwabangelwa yini. UNgqongqoshe wezokuThuthukiswa koMnotho, ezokuVakasha nokoNgiwa kweMvelo eKZN, uMnuz Ravi Pillay uthe unethemba lokuthi ngeke lusashabalala. Uthe basayine lesi sivumelwano ngesikhathi lapho iKZN ibuya khona esikhathini esinzima sokuhlaselwa iCovid-19, izibhelu zangoJulayi nyakenye, izikhukhula zakamuva njengoba sekunempi ephakathi kweRussia ne-Ukraine ekhinyabeza umnotho womhlaba. Isifundazwe iMpumalanga nezwe iSychelles bajoyina lolu hlelo lokuhwebelana ngo-2013. Bezigcwele injabulo nethemba izithunywa ebeziyingxenye yalokhu kusayinwa kwalesi sivumelwano kulo mbukiso wamabhizinisi osongwa ngoLwesine.