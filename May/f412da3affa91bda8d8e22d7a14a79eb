NKOSIKHONA CELE USOLA ukuthi kukhona inkinga anayo owesifazane waseNgwelezane, oseshade amahlandla amane kodwa yonke imishado yakhe iphela ngoba abayeni sebephenduka izinhlanya. UNksz Nomalungelo Hlongwane (50), uthi usezame konke okusemandleni akhe ukulungisa isimo kodwa kumane kube nhlanga zimuka nomoya. UNksz Hlongwane, uthi kwathi uma kwenzeka kumyeni wakhe wokuqala kwamphatha kabi kepha wazitshela ukuthi yinto emane yaqondana. “Ngaphatheka kabuhlungu ngesikhathi kwenzeka kuyena. Ngazibuza ukuthi ngampela kwenzekani? Kodwa ngemuva kweminyaka emibili uNkulunkulu wangibusisa ngomunye umkhwenyana,’’ kuchaza uNksz Hlongwane. Uthi umkhwenyana wesibili uthandane naye iminyaka emibili ngaphambi kokuthi babophe ifindo lomshado. Uthi ngemuva kwezinyanga eziyisithupha beshadile umyeni wakhe waqale wakhala ngekhanda, walala esibhedlela. Eqhuba, wathi eyombheka esibhedlela ngolunye usuku odokotela bamtshela ukuthi useqala ukuphanjanelwa yikhanda. “Ngazizwa sengathi nami kukhona okungahambi kahle ekhanda lami. Amalungu omndeni wakhe angibuza ukuthi angazi yini ukuthi kwenzekeni kuyena kodwa ngathi kangazi ngoba ngempela ngingazi,’’ kubalisa umfelokazi. Uthi kumphatha kabi ukuthi umkhwenyana wesibili wahanjelwa yingqondo kwaze kwafika isikhathi sokuba adlule emhlabeni. Ubonga ukuthi abakubo kukamkhwenyane abazange bamsole kunalokho bameseka bathi uzomthola omunye. Uthi ngempela umtholile owesithathu abathandana izinyanga ezingu-10 wabe esecela ukuthi bashade. Uthi uvumile kodwa wamtshela ukuthi akathandi ukushada ngoba usola sengathi “kunesifo” esingajwayelekile esiwumoya omubi anaso egazini. “Ngamchazela, ngamhlalisa phansi ngamtshela iqiniso wavele wangihleka usulu. Wathi kusho ukuthi mina ngivele ngikhethe ukuzishadela nezinhlanya, ezisuke zizihambela emgwaqweni zingazi nokuthi ziyaphi. Waze wangibuza ukuthi uma ngimbuka yena uwuhlobo lomuntu ohlanyanyo yini,’’ echaza. Uthi akuphelanga sikhathi esingakanani beshadile naye wahlanya kodwa uthi yena umndeni wakhe umsukumelile useqale phansi uyaphila. Uthi uke wakhuluma naye wamtshela ukuthi angabe eseshada namuntu kuze kube kulungiseka isimo sempilo yakhe. “Ngimbonga uNkulunkulu ukuthi owesithathu yena umphilisile,’’ usho kanjena. Uqhuba athi owesine akathandi nanokukhuluma ngaye kodwa  naye washaywa yinduku efanayo. Uveze ukuthi usola isiqalekiso esenziwa ngudadewabo kanina ngoba ezalelwa esithenjini. Umfelokazi uthi udadewabo kanina wafunga wagomela wathi ayikho indoda eyoshada naye ngoba uzibona ukuthi ungcono. Uthi okubuhlungu ukuthi umuntu owafunga akasekho emhlabeni kanti kwayena ngaphambi kokuba ashone wagula wahanjelwa yingqondo. UMnuz Bongani Gumede, ongumelaphi wendabuko uthe asikho isifo esingalapheki. Wathi izinto zalolu hlobo zivamise ukubangelwa yimimoya esuke ifakwe ngabantu bomndeni esuke ihambisana nezifungo. Wathi isikhathi esiningi abantu ababhekana nale nkinga basuke bezalelwe esithenjini.  