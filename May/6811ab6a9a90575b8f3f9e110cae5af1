 KUKHALWA ngobugebengu osebuphenduke insakavukela bokugqekezwa kwezikhungo zakwaSassa KwaZulu-Natal kwebiwe amakhompyutha nempahla yasikhungo esiholela izimpesheni. Lokhu kuthiwa sekuholele ekutheni abantu bahambe amabanga amade ukuyothola usizo. Okhulumela iSouth African Social Security Agency (Sassa) eKZN, uNksz Sandy Godlwana uzwakalise ukukhathazeka ngalobu bugebengu osebukapakele ezindaweni ezahlukene esifundazweni. UNksz Godlwana ubalule ukuthi ezinyangeni eziyisishiyagalombili ezedlule kugqekezwe izikhungo zakwaSassa KwaNongoma, Louwsburg, eBabanango, naseDumbe. Esigamekweni sakamuva esenzeke eThusong Centre eMondlo ngeSonto ebusuku, amadoda amathathu abehlomile akhombe ngezibhamu onogada ababili bale ndawo maqede ababopha ngozankosi babo. Lezi zigebengu kuthiwa zigqekeze amahhovisi akwaSassa, zeba amakhompyutha angu-12, ubhazabhaza weTV yakwaSamsung neDVD player. UNksz Godlwana uthe akukho muntu okubikwe ukuthi ulimalile kulesi sehlakalo. “Kuyasikhathaza ukwanda kwezigameko zokugqekezwa kwezikhungo zethu ngoba kugcina sekuphazamisa indlela esihlinzeka ngayo abantu izidingo zabo. “Sicela noma wubani ongaba nolwazi mayelana nalezi zigameko zokuphanga ukuthi aludlulisele emaphoyiseni aseduze,” kusho uNksz Godlwana. Abantu baseMondlo namaphethelo sekuphoqeleke ukuthi baye emahhovisi akwaSassa asedolobheni eVryheid uma bedinga usizo.UMasipala AbaQulusi uthe esigamekweni sangeSonto ebusuku kugqekezwe namahhovisi oMnyango wezaseKhaya kwebiwa izinsiza kusebenza. Lo mkhandlu uthe kubulawe neminyango eyingilazi. Okhulumela amaphoyisa KwaZuluNatal, uLieutenant Colonel Nqobile Gwala uthe amaphoyisa aseMondlo aphenya icala lokuphanga mayelana nesigameko. Uthe kusolakala ukuthi amadoda amathathu abehlomile angene esikhungweni esiseMondlo, akhomba ummangali ngezibhamu, amlalisa phansi maqede amfasa ngozankosi. “Kuthiwa abasolwa bantshontshe amakhompyutha base beshaya bechitha ngemoto ebikade ibalindile,” kusho uLt Col Gwala. 