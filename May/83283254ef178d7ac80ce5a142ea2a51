 I-ANC KwaZulu-Natal isivumile ukuthi iyazi ngokuboshwa kwekhansela elikhalelwe ngamasongo kaSigonyela nabanye abasolwa ngokubulala owayeyikhansela le-ANC eCato Crest ngoNovemba wonyaka odlule. UMnuz Muzi Ngiba oyikhansela uboshwe nabanye abasolwa ngokubulala uMnuz Siyabonga Mkhize owayeyikhansela le-ANC owabulawa ngoNovemba wonyaka odlule noMnuz Mzukisi Nyanga owayekhankasa noMkhize. UNgiba ubingelele imantshi izolo kanti kulindeleke ukuthi abuyele enkantolo ngoJuni 24 ukuze acele ibheyili. UMnuz Mlondi Mkhize okhulumela i-ANC eThekwini uthe bayakuqonda ukuthi umuntu umsulwa kuze kube ulahlwa yicala enkantolo kodwa kulokhu bame nemindeni yamaqabane angasekho. “Siseka imindeni yamaqabane ethu angasekho futhi sifuna ukubona ubulungiswa. Inkululeko yethu isengcupheni njalo uma kubulawa ilungu lomphakathi. “Kungenxa yalezi zizathu sinxusa izinhlaka zomthetho ukuba zenze konke okusemandleni ukuvundulula izigilamkhuba ezibulala abaholi nawo wonke amalungu omphakathi esifundeni sethu,” kusho uMkhize. Uthe amalungu omphakathi kufanele asebenzisane namaphoyisa ukukhipha izigebengu eziwuhlalise lubhojozi. Ukugcizelele ukuthi bazoliqapha ngeso lokhozi icala kuze kube lifika ekugcineni.Uqinise umphakathi waseCato Crest idolo ngokuthi njengoba ikhansela lingekho akusho ukuthi izidingo zomphakathi ngeke zibe khona njengoba i-ANC izothumela ikhansela eliyiPR ukuthi kube yilona elibheke umphakathi. “Ngesikhathi abantu baseThekwini beyovota, babevotela ukuthola izidingo okubalwa amanzi, ugesi, izindlu, ingqalasizinda yemigwaqo, imisebenzi namathuba omnotho. Ngeke sibenzele phansi. Siyacela wonke amavolontiya e-ANC agqugquzele umphakathi ukuba ulwe nayo yonke inhlobo yobugebengu,” kusho uMkhize. Uphethe ngokuthi ngeke babukezelele ubugebengu banoma yiluphi uhlobo ngakho ababulali, abashaya abantu besifazane, abaduna izimoto nababamba inkunzi kufanele bajeziswe wumthetho. Uthe iTheku akusona isifunda esizomela ubugebengu waxwayisa izigebengu ngokuthi i-ANC izosebenzisana nezinhlaka zomthetho ukuqinisekisa ukuthi ziyajeziswa.