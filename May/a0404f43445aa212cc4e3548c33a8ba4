UMKHWENYANA wesishoshovu ebesigqugquzela usiko lokuhlala ngentombi kubantu besifazane esishone engozini yemoto ngeSonto, uthi bebemenyelwe esidlweni sakusihlwa eMhlanga, wumngani wabo owusomabhizinisi okuvela ukuthi ugcine engakhokhanga isikweletu sikaR10 000. UNksz Sinesifiso “Slay Bhinca” Zondi (23) waseDriefontein, eMnambithi, kuthiwa ungomunye wabathathu abashone kugingqika imoto abebehamba ngayo emgwaqweni uWaterkant, eDurban North. Kuthiwa imoto beyithwele abagibeli abayisikhombisa abebehamba ndawonye. Sibe sikhulu isililo ngokushona kukaSlay Bhinca njengoba kuthiwa ubeyisibonelo esihle entsheni yesifazane, ebagqugquzela ukuzigcina beyintombi baze bashade, okuyimpilo naye abeyiphila. Nakuba kunjalo, kube nokuhlukana kwemibono ngesikhathi owesifazane ozibiza ngoWendy Zungu kwiFacebook, othe unguweta eNews Cafe, eveza ukuthi kwehla le ngozi nje laba bebebaleka nesikweletu esiwuR10 000 sezidlo notshwala obubizayo abebezitika ngakho kule ndawo. Ngokwe-video kaWendy, uthe lezi zithandani nabangani bazo bashaqe phakathi kokunye utshwala obubizayo bahamba nabo ngesikhathi esematasa esiza kwelinye itafula. “Bengilokhu ngibabuza ukuthi abadingi lutho belandule bethi akukho, ngize ngiye kwelinye itafula. Uma ngibuya ngitshelwe ukuthi abantu sebelayishe utshwala babo emaphaketheni bahamba noR10 000 womlungu. Ngizwe ngixegwa yibhulukwe, ngantanta ngibabheka, ngifuna imali yomlungu. Izinto enizenzayo nibheke ngoba uNkulunkulu uzohlezi enza into elungile. Mhlawumbe ukube abayenzanga le nto abayenzile ngabe bayaphila.” Umkhwenyana kamufi obekade elimele naye, uMnuz Mduduzi Cebekhulu, ongusomabhizinisi ekhuluma neSolezwe izolo, emva kokudedelwa esibhedlela, uthe kuthele usawoti esilondeni okufakwe kwiFacebook nguNksz Zungu, wavele wacekela phansi igama lengoduso yakhe ekubeni engalwazi lonke udaba. “Umngani wethu obesibizele kule ndawo ezosibusisa. Engicabanga ukuthi kwenzekile ukuthi ukhohliwe ukukhokha ngoba bebeziphuzela nabanye abangani abebekhona. Mina nengoduso yami sisheshe sabashiya sayohlala emotweni ebesihamba ngayo, basifica khona. Angikholwa ukuthi ubengaxakwa yimali encane kangaka. Uma ubesexakeka ubezongazisa ngoba sobabili asisokoli,” usho kanje. Uthe uthole ukuthi kunesikweletu ngesikhathi kushaya ucingo uWendy, ngaleso sikhathi ubesezinhlungwini esibhedlela nakhona esanda kuthola ngokushona kwengoduso yakhe, kungakhulumeki. Uthe ubuyelile kuyena wamchazela ngokwase kubehlele kodwa uWendy wakhwela wadilika kuyena. Okhulumela umndeni kaSlay Bhinca ongathandanga igama lakhe lishicilelwe, uchaze umufi njengomuntu obenenhliziyo emnene obengeke afise ukwenza into ezohlukumeza omunye kungakhathalekile ukuthi uyamazi noma cha. Imizamo yokuthola uWendy ayiphumelelanga. Umthombo weSolezwe uthe akathandi ukukhuluma nabezindaba ngalolu daba. USlay Bhinca ushona nje, kuthiwa bese ziqalile izinhlelo zokuthi ashade njengoba kuthiwa uhlangane noCebekhulu ngoFebhuwari nonyaka, wayoqoma ngokusemthethweni kubo eNkandla. Ngo-Ephreli, uCebekhulu uzishaye zonke kwaZondi kanti bese zivele seziphumile izimemo zomkhehlo nomemulo wakhe obekulindeleke ukuthi ube ngoSepthemba kulo nyaka. UCebekhulu uthe ubesevele ethenge indawo lapho abezokwakhela khona ingoduso yakhe nezingane zakwabo umuzi kanina, okuyilapho umcimbi wokwemuliswa kwakhe ubuzoba khona. Kuthiwa uSlay Bhinca ubeshutha uhlelo olufundisa ngokuziphatha emantombazaneni obekulindeleke ukuthi lukhonjiswe kwiSABC1 kanti isizini yokuqala yalo ubezoyiphetha ngomkhehlo wakhe. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe amacala okubulala ngokungenhloso esiteshini samaphoyisa eDurban North. “Abantu ababili abaneminyaka ephakathi kuka25 no-29 bashonele endaweni yesigameko, kwathi abanye baphuthunyiswa esibhedlela okuyilapho kufike kwashona khona oyedwa. Amaphoyisa aphenya imbangela yengozi,” kusho uLt Col Gwala. 