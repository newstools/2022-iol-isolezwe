 INKANTOLO yeMantshi eKoster ihlehlise icala lowesilisa osolwa ngokubulala nokuphuza igazi likanina. UMnuz Thabang Moswane (24) uzogqunywa esitokisini kuze kube uJulayi 7 ngemuva kokuba ehoxise isicelo sakhe sebheyili. Ukuhlehliswa kwecala lakhe kulandela isicelo sombuso sokunikwa isikhathi esanele sokuqhubeka nophenyo. UMoswane usolwa ngokugwaza abulale umama wakhe. Ngokusho kwamaphoyisa, ngoMeyi 9 amaphoyisa aseBoons abizelwa eMathopestad kuthiwa kunengxabano phakathi kukamama nendodana. “Kwabizwa amaphoyisa kuthiwa uKedisaletse Elizabeth Moswane (53), nendodana yakhe, uThabang Moswane, bayalwa. Amaphoyisa afika kule ndawo athola isidumbu sikaKedisaletse sisemkhukhwini, sinamanxeba okugwazwa,” kusho amaphoyisa. Amaphoyisa atshelwa ukuthi uThabang wabonakala ephuza igazi likanina ngemuva kokumgwaza. Waboshwa ngaleso sikhathi. 