KHETHA  SANGWENI  ISILOMO somsakazi woKhozi FM uNonhlanhla “Mroza” Buthelezi, sithi sifisa kukhuthale abantu basemakhaya, ikakhulu abesifazane, bangazenyezi balwele imfundo nempumelelo. UMroza odabuka oDokodweni, eGingindlovu, usho kanje izolo ngesikhathi ethweswa iziqu zePostgraduate Diploma- Project Management esikhungweni, iRegent Business School. UMroza osakaza uhlelo iVuka Africa Breakfast Show (VABS), phakathi nezinsuku uthe wayehlala ekubukela kude ukugqoka ijazi kepha ekufisa. “ Bekuyisifiso sami sakudala ukuthi ngelinye ilanga ngigqoke ijazi lemfundo, ngithe uma ngiqeda ukuqhuba abafowethu esikoleni ngase ngiqala nami. Nginentshisekelo ngabantu basemakhaya ngoba nami ngidabuka khona, ngifisa bazi ukuthi izinto ziyenzeka uma uzimisele,’’ kuchaza uMroza. Uthe izifundo zakhe zihambisana nothando analo lokuthuthukisa umphakathi. Ubonge uMphathi wesiteshi soKhozi FM, uSbongi Ngcobo, owambona ukuthi unothando lokuthuthukisa abantu, wabe esemgqugquzela. UMroza uthi ngumphathi owamfaka ohlelweni lokuqwala intaba iKilimanjaro, ukuze kuvele imali yokuxhasa abantu basemakhaya abantulayo ikakhulu amantombazane amancane, agcina esaba ukuya esikoleni uma eficwa yisikhathi senyanga. UMroza uthe abantu basemakhaya kufanele bavuke bazithathe bangesabi ukuziveza ukuthi basuka ezindaweni zasemakhaya, ukuze kugqugquzeleke nabanye. Uchaze nangomsebenzi wakhe emsakazweni wathi ufike ezingeni akulona ngenxa yokuzithoba, nokufunda kwabanye ozakwabo. Ubonge kakhulu aboKhozi FM ngokumnikeza ithuba nokukholelwa kuyena. “ Ngiyabuza kakhulu mina bayangazi ozakwethu, ngike ngiye nakulaba abasophikweni lwezindaba ngibuze izinto ukuthi zibekwa kanjani. Ngiyakholelwa ekutheni abezindaba bacubungula kakhulu, bayihluze kaningi into uma izoya emoyeni,’’ kusho uMroza. Uveze nokuthi usengene kwezolimo futhi umatasatasa nezitshalo kanti lokhu ukufunde kwabanye abalimi asebemnkantshubomvu. Khonamanjalo sebebuyile emsakazweni uBabheka Mthethwa noMandla Magwaza, akade bemisiwe nabasebenzisana noMroza ohlelweni lwasekuseni. 