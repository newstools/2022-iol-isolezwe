UNGQONGQOSHE wezeziMali, KwaZulu-Natal uNkk Nomusa Dube-Ncube, ugqugquzele abesifazane ukuthi babe nomhawu ngemikhiqizo yaseNingizimu Afrika, ukuze kudaleke amathuba omsebenzi. UNgqongqoshe ubethula inkulumo izolo emcimbini, i-International Tea Day ebihlelwe yiProudly South African ehotela, iCoastlands Musgrave, eThekwini. Uthe yize kuyinto abayigqugquzelayo ukuthi wonke umuntu akhathazeke ngemikhiqizo yakuleli kodwa bangakujabulela ukuthi abesifazane basukume bazibambele. “ Kunemikhiqizo eminingi ebekungeyaseNingizimu Afrika esithathwe amanye amazwe. Ngike ngiphatheke kabi ukubona abesifazane begcwele ezindaweni zokudla ezingabezizwe uma begubha imicimbi yabo. Asibeni nomhawu ngezinto zethu siqhakambise zona kunezabanye abantu. “Kumele sishintshe nendlela yokucabanga kubantwana bethu ngokuthi bangafundeli ukuqashwa kodwa kube yibona abavula amathuba omsebenzi. Okubuhlungu ukuthi nemikhiqizo yethu eyaqalwa yithina kukhona esithathwe ngabezizwe. Kuhle ukuthi uma siqala amabhizinisi siwabhalise ukuthi awethu ukuze angadliwa abezizwe. Angazi noma niyazi yini ukuthi ngisho iculo elaqoshwa eNingizimu Afrika ngumuntu wakuleli, seladliwa ngabezizwe. Umndeni ka-Enoch Sontonga owaliqala awutholi lutho ngalo,” kuchaza uNgqongqoshe uDube-Ncube. Uthe kuyamjabulisa ukuthi njengoba kugujwa usuku lwetiye zikhona izinhlobo zetiye ezasungulwa kuleli njengeRooibos, Intingwe nelinye. UNkk Happy MaKhumalo Ngidi oyiNhloko kwezokuKhangisa kwiProudly South African, uthe abantu kumele bazi ukuthi akuwona umsebenzi kahulumeni ukudala amathuba omsebenzi kodwa uvula inkundla ukuze abantu baziqalele amabhizinisi abo.  