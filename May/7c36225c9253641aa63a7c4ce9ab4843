BAVUNDULULWE eGoli, abasolwa abathathu abagasela baduna elinye lamabhizinisi ngoLwesibili eNewcastle. Kuthiwa ngezithuba zika-1 emini, abasolwa bagasele bangena esitolo esisemgwaqweni u-Allen, baphoqa abantu ebebengaphakathi ukuthi balale phansi, base bephanga isitolo. Okhulumela amaphoyisa KwaZulu-Natal, uLt Colonel Nqobile Gwala uthe abasolwa babephethe isibhamu ngesikhathi bephanga bashaqa amaselula, amalaptop, i-airtime, imali nezinye izinto ezibalelwa kuR2 million. Zonke izimpahla kuthiwa abasolwa bazilayisha ezikhwameni. ULt Colonel Gwala uthe amaphoyisa aseNewcastle, avule icala lokuphangwa kwebhizinisi kwaboshwa umsolwa wesifazane (56) otholakale nezimpahla ezebiwe. " Ngalo lolo suku ngo-8 ebusuku uphiko lwamaphoyisa oluphenya ngobugebengu obuhleliwe, ngokubambisana nonogada abazimele alandela umkhondo obukhomba eMadadeni. Yilapho kutholakale amaselula amabili, isikhwama, isibhamu esikhafula isisi sonyembezi, isikhwama semali nezimpahla ebezigqokwe ngesikhathi kuphangwa," kuchaza uLt Gwala. NgoLwesithathu amaphoyisa adlulele eGoli, elandela umkhondo ngemininingwane ayithole ngendawo okubhace kuyo abasolwa ekuDewberry, eBraamfisher. Yilapho kuboshwe owesilisa (39) otholwe esendlini kanti ushaqwe nemoto eyasetshenziswa kuphangwa esitolo. Amaphoyisa aqhubeke alibangisa emgwaqweni uCommissioner, lapho ebophe owesilisa (42) kanti umsolwa (38) wesithathu ubanjwe eLower Rose, emaflethini. "Umsolwa utholwe nemali enguR17 500, amaselula amabili athathwe ngesikhathi kuphangwa. Abasolwa bazovela ngoMsombuluko eNkantolo kaMantshi eNewcastle ngecala lokuphanga amabhizinisi," kusho uLt Colonel Gwala.