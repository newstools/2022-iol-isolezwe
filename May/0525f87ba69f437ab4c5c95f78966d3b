ABEZEMPILO KwaZulu-Natal bakhathazekile ngokukhula kwezibalo zabantu abatheleleka ngeCovid-19 esifundazweni ekubeni abantu bamadolonzima ukugomela lesi sifo. Umnyango uthi abantu abangaphezulu kuka-1 000 abahaqwe iCovid-19 ezinsukwini eziyisikhombisa ezidlule. Lokhu kudalulwe uNgqongqoshe wezeMpilo KwaZulu-Natal, uNksz Nomagugu Simelane ngesikhathi bekuhlangene izinhlaka ezahlukene emkhakheni wezempilo, kubhungwa kabanzi ngezinhlelo zomnyango emuva kwesabelomali somnyango. Ükutheleleka kwabantu abangaka ngosuku kusitshela ukuthi igciwane likhona emphakathini futhi liyasabalala. Lokhu kusitshela ukuthi kumele sizigade,” kusho ungqongqoshe. Uthe ngokuqedwa kwemigomo yomvalelandlini emiqondweni yabantu kwakheka isithombe sokuthi iCovid-19 isiphelile. Uqhube wathi iCovid-19 isazoba khona isikhathi. Ukhuthaze abantu ukuthi baqhubeke bafake izifonyo, baqhelelane ngebanga futhi bafuthe izandla nge-sanitizer, Ungqongqoshe ukhale ngemibiko athe ayilona iqiniso esatshalaliswa emiphakathini yabamnyama ngemigomo yeCovid-19. “Abantu abamnyama emakhaya naselokishini ibona abathola ulwazi olungelona iqiniso futhi olusabalala kakhulu ngemigomo yeCovid-19. Uma selutholakele lolu lwazi lube seludluliselwa abantu abadala ogogo nomkhulu,” kusho ungqongqoshe. Uthe kugcina sekunezinkoleloze emphakathini njengokuthi uma ugomile awube usakwazi ukuthola izingane nokuthi awube usaba ubhememe embhedeni ikakhulukazi entsheni eneminyaka ephakathi kuka-18 no-34. Neyokuthi umuntu ogomile udla abanye abantu ngamampunge okumele abantu bangawanaki. Lo mnyango uthe abantu abangene kwisizindalwazi sawo, esikahulumeni noma eseWorld Health Organisation khona bezothola imininingwane eqondile yochwepheshe bezempilo. Umnyango uthe bangu-2.4 million abantu abagomile KwaZulu-Natal, u-4.4 million awugomile.