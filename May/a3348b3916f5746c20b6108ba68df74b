AYIKAKALUTHOLI namanje usizo imindeni engu-22 esale dengwane ngemumva kokuthi idilizelwe izindlu ebisihlale kuzo iminyaka eminingi, ePark Rynie, ngaseMzinto, ngoLwesihlanu olwedlule. Ngokuthola kweSolezwe, lezi zindlu zidilizwe ngaphandle kokuthi abebehlala kuzona baziswe kusenesikhathi esanele ukuthi kuzofanele bathole enye indawo yokuhlala. Kuthiwa bese zihlale ezindlini iminyaka elinganiselwa ku-14 njengoba baqala ukuhlala kuzo ngo-2008. Omunye wabebeqashile, uNksz Thandi Mokoena, uthe kwafika isikhonzi senkantolo emasontweni amabili edlule, nencwadi sibazisa ukuthi kufanele baphume kule ndawo ngoba isinomnikazi omusha. “Isikhonzi senkantolo sisitshele ukuthi umnikazi omusha unezinhlelo zokwenza i-scrapyard kule ndawo. Incwadi esifike nayo ibingenalo usuku olubekiwe ukuthi siphume ngalo. Simangele sesibuya (isikhonzi) ngoLwesihlanu namaphoyisa nemishini ebizoshaya phansi izindlu ekubeni thina sisahleli ngaphakathi,” kusho uNksz Mokoena. Uthe akukho lutho olungumyalezo ovela kumnikazi wendawo omdala, ebebeqashe kuye, wathi nezinombolo zakhe zocingo akekho obenaka ukuthi abanazo njengoba ebeyiqoqa kwesinye isiqashi imali yakhe. Obeqoqa imali uveze ukuthi inombolo kamnikazi wendawo oyidayisile kungenzeka ukuthi isale endlini ezimpahleni ezilimale ngesikhathi kudilizwa. Uthe okubaphatha kabi ukuthi njengamanje bahleli esigangeni nezingane ezincane, ezinye zazo ezifunda isikole. “Enye ingane inonyaka kuphela izelwe. Ezinye zihamba isikole. Uma kufanele ziye esikoleni, sizilungisela khona la esigangeni. Uma zibuya ntambama, zibuyela khona la,” kusho uNksz Mokoena. Uqhube wathi ngisho nokugeza kungumqansa njengoba kuxube bonke ubulili kubantu abahleli phandle. Uthe nokupheka, baphekela khona lapho ngaphandle ngezinkuni. Uveze ukuthi ngemumva kokukhishwa ezindlini, kufike imeya yoMasipala uMdoni, yabathembisa ukuthi ngeke kuphele amahora amabili bengathuthiwe bayiswa ehholo lomphakathi eliseMzinto. “Kodwa namanje sisahleli silindile lolo sizo. Imeya uma sithi siyishayela ucingo, asisayitholi ocingweni lwayo, lukhala lungabanjwa,” kubeka uNksz Mokoena. Uthe ikhansela lendawo, nalo liyazama ukubalekelela ngokubatholela ukudla abazokudla njengoba kwambozeka ngesikhathi kudilizwa izindlu. Uthe nalo belingakakwazi ukubasiza ngalutho uma kuziwa odabeni lokubatholela enye indawo yokuhlala. Ikhansela lendawo, uMnuz Edwin Baptie, lithe linalo ulwazi olugcwele ngokusuka nokuhlala kodaba nanokuthi imeya iyenzile imizamo yokusiza abadilizelwe. “Abanye bayenzile imizamo yokuzitholela ezinye izindawo zokuhlala kodwa abanye basahleli khona lapho esigangeni. Emva kokubavakashela nokwazisa imeya ngodaba, sizamile ngokubambisana ukubatholela indawo ehholo lomphakathi kodwa laba abasele banqabile, bethi likude nezikole,” kusho uMnuz Baptie. Uthe basazama ezinye izindlela zokulekelela.