 KUBATSHAZWA isibindi nonya, kowesifazane ogwetshwe iminyaka engu- 50 iNkantolo eNkulu yaseThekwini izolo, ngecala  lokubulala, elokuthumba nokucwiya izitho zomzimba zengane yakamakhelwane wakhe. UZandile Nsele (43) ugwetshwe yile nkantolo udilikajele ngelokubulala uS’phumelele Mzimba (11), esigamekweni esenzeka eNazareth ePinetown, ngo-2019. Uphinde wagwetshwa iminyaka eyishumi kwelokucwiya isidumbu sikamgilwa, eyisithupha kwelokumthumba, neminyaka emithathu icala ngalinye emacaleni amathathu, elokufonela abazali bakamgilwa efuna ukufakelwa imali  ukuze adedele ingane yabo, esebenzisa izinombolo zocingo ezehlukene.  Waboshwa ngoJulayi 2019 kanti ubelokhu egqunywe esitokisini ngesikhathi kuqhubeka uphenyo emva kokuthi iNkantolo yeMantshi yasePinetown yasiphikisa  isicelo sakhe sebheyili. Lethula isigwebo,  Ijaji uJacqueline Henriques, libabaze isibindi salo wesifazane sokubulala umgilwa okuthiwa wayemkhonzile emthatha njengonina. “Kuvelile kule nkantolo ukuthi ubunobudlelwane obukhulu nomgilwa, ekwethemba ekuthathisa okukanina uqobo. Ngiyabona ngamehlo engqondo ingane ebikuthanda ngalolu hlobo uyidumela uyenzakalisa.  Ukubulawa kukamgilwa kwakuhleliwe njengoba ahlinzwa wakhishwa izitho ezithile zomzimba,” kusho ijaji. Isigwebo uzosidonsa kanyekanye. Namhlanje kulindeleke ukuthi kulalelwe isicelo sokudluliswa kwecala emva kokuthi ummeli wakhe   uMnuz Prem Pillay ethe bayaledlulisa. Isidumbu sikaS’phumelele kuthiwa satholwa sesonakele  ehlathini elingezansi elisendaweni eduze kwalapho kuqashe khona abazali bakhe, emva kwamasonto amabili anyamalala. Ebufakazini obethulelwe inkantolo udokotela owahlola isidumbu, kwavela ukuthi ngaphambi kokuthi silahlwe, sasikhishwe amehlo, amathumbu nolimu okungakaze kutholwe kuze kube manje. Kuvele ukuthi ngesikhathi kuqhubeka ukuqulwa kwecala, umbulali walivuma icala lokubulala, elokuthumba nawokufonela abazali bakamgilwa ebanxenxa ukuthi bafake imali, kodwa waliphika elokuthi isidumbu sakhe wasicwiya. Lokhu inkantolo ikuthathe njengokuthi nakuba ewavumile kodwa akakhombisi ukuzisola kwazise ubufakazi abuvezayo abuhambisani nobanekelwa inkantolo. Ngesikhathi evuma elokubulala, kuthiwa uthi wayeyibambile ingane eyivalele endlini ukuze abazali bakhokhe imali ayeyidinga njengoba ayekholwa ukuthi banemali, okwathi uma ezwa kunabathile abadlula ngasendlini yazama ukukhala imemeze, waphoqeleka ukuthi adonse mawala intambo ayeyibophe ngayo entanyeni eyiklinya ngenhloso yokuthi kuze kudlule abantu bangezwa ukuthi kwakukhona okwenzekayo, okwathi uma eseyixegisa wathola ukuthi seyishonile. Ekhuluma  neSolezwe emva kokukhishwa kwesigwebo, unina kamgilwa uNksz Nosipho Mzimba uthe abanelisekile ngesigwebo asitholile. “Besingajabula uma engathola okungenani odilikajele ababili. Bekuwumuntu ebesingakaze simcabangele ukuthi angenza into enje. Ingane beyimkhonzile kangangoba  ngelinye ilanga yafika ilukile, yathi ilukwe uyena. Beyinakho ukumvakashela nangosuku eyagcina ukubonwa ngalo yayinaye, okuyikhona okwanika amaphoyisa umkhondo,” usho kanje. Umbulali walandwa amaphoyisa esebhace eGoli emva kwezinsuku ezimbili kubikwe ngokulahleka kukamgilwa. Umphenyi wecala uDetective Constable Lihle  Mlotshwa, obekhona kwethulwa isigwebo uthe bayasemukela yize kukhona ukungagculiseki uma ubheka uxhaxha lwamacala aseke amlahla umbulali. Kuthiwa emacaleni ayisikhombisa okuntshontsha awenze phakathi kuka-2003 no-2012 wonke amlahla, ubefika eseshintshe igama nesibongo, azibize ngomunye.  Amanye amagama azibize ngawo ngawezihlobo zakhe okuthiwa bekwenza kungabikhona macala avukayo uma esegwetshelwa elinye. 