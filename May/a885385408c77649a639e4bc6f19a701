KWANDISE izinhlungu emndenini ukutholwa kwesidumbu somnikazi womuzi owayethunwe nyakenye, esigujwe wugandaganda obugubha kuthungathwa amalungu ayisikhombisa alo mndeni amuka nezikhukhula zangenyanga edlule. Umndeni wakwaHlophe endaweni yaKwaCutshwayo, eDassenhoek, walahlekelwa amalungu ayisishiyagalombili kanti kuwona kwatholwa isidumbu selungu elilodwa njengoba ayisikhombisa engakatholwa. Ngesikhathi kuqhubeka ukuthungatha ngeSonto, umndeni uthi kufake usawoti esilondeni ukubona isidumbu sikagogo wekhaya, uNkk Ntombi Hlophe, okuthiwa wayengcwatshwe nyakenye, esivundululwe ugandaganda obumba emfucuzeni esosebeni lomfula ngenhloso yokuthungatha amalungu alo mndeni angakatholwa kuze kube manje. Ilungu lomndeni, uNksz Sithembile Hlophe, lithe lesi simo siqhubele phambili ubuhlungu nosizi umndeni ovele ukulo. "Kube buhlungu ukubona isidumbu sikagogo ekubeni sesinesikhathi samfihla. Besazi ukuthi izidumbu, esakhe nesikadadewethu (yena esamthuna ngoJanuwari), nazo zimuke nezikhukhula ngokubona indlela okuguguleke ngayo amathuna abo. Besingazitsheli ukuthi sizohlangabezana nesidumbu sakhe sisafuna abanye abayisikhombisa esingakabatholi,” kubalisa uNksz Hlophe. Uthe yize ikhansela beliveza ukuthi isidumbu sikaninakhulu siyiswe emakhazeni singcwatshwe kabusha kodwa umndeni unqabile wanquma ukumumbela umngcwabe ngalo usuku isidumbu sakhe esimbeke ngalo ngoba unenkolelo yokuthi ukumyisa emakhazeni kuzomenza angaphumuli ngokuthula. Kwenzeka lokhu nje, lo mndeni  usadunguza ontwini ngamalungu awo  angakatholwa okunguHlelolwenkosi Hlophe (1), Qobo Hlophe (3), Sisanda Hlophe (5), Melokuhle Mthembu (8), Luleka Zwane (11), Nasisipho Hlophe (8) noNkk Ngenzeni Mhlongo (67). UNksz Sinenhlanhla Hlophe, owazibonela umndeni wakhe ugubuzelwa yindlu kukhona kuwo nengane yakhe uHlelolwenkosi, uthi akakholwa ukuthi abezokutakula benza okwanele ukuthola izidumbu zamalungu omndeni ngakho akalilahlile ithemba. “Ngivuka ebusuku ngikhanyise amakhandlela ngithandaze ngicele uNkulunkulu angikhanyisele sikwazi ukungcwaba ngesizotha amalungu ethu. Nami angiphilile njengoba ngasinda ngihamba nezikhukhula ngosuku lwesigameko kangangoba nginenqwaba yezenyelo lapho ngangishaywa khona amatshe, ngiyadinga ukulashwa,” usho kanje. Uthe umndeni wonke uyakudinga ukwelulekwa ngokwengqondo kodwa osonhlalakahle bafika kanye kuphela bangaphinde babuya. Ngesikhathi Isolezwe lifika kulo muzi, kusele indlu ewurawondi nenye enamagumbi amabili kuphela okuthiwa amalungu asele ambondelana kuyo njengoba indlu engamagumbi ayisithupha yaguguleka yonke. UNksz Hlophe uthe ukuvuka kuleli gceke kubhibhisa izilonda njengoba kuvusa isithombe sokwenzeka ngosuku lwenhlekelele ngakho umndeni unaso isifiso sokusuka uyokwakha kwenye indawo kodwa amandla abanawo okwenza lokho. 