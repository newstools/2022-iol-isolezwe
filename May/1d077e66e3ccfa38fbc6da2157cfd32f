BAZOVELA namhlanje eNkantolo yeMantshi eThekwini, abasolwa ababili abaneminyaka engu-20 no-29 ababanjwe ngamaphoyisa ngemva kokubamba isitolo inkunzi. NgoLwesithathu emini izigebengu zigasele esitolo sezimpahla esisemgwaqweni uField, eThekwini. Zivimbezele abasebenzi ngezibhamu zathatha impahla elinganiselwa kuR100 000 zashaya zachitha ngezimoto ezimbili. Kubikelwe amaphoyisa asebenzela idolobha, alusukumela ngokushesha udaba. “Amaphoyisa ajahe imoto yabasolwa ayivimba kuFenton Lane. Bekunabasolwa ababili kule moto, nokuyilapho okutholakale ukuthi umshayeli uyiphoyisa elisebenzela esiteshini esiseMlaza,” kusho uLt Col Nqobile Gwala, okhulumela amaphoyisa KwaZulu-Natal. Uthi uphenyo luholele amaphoyisa eMlaza, lapho kutholakale izimpahla zisanamaphepha asesitolo nesibhamu sohlobo lwe-9mm. “Amaphoyisa adlulele ehhostela iGlebelands, lapho okutholakale  isibhamu nezinhlamvu. Uphenyo lokuqala lukhomba ukuthi isibhamu sebiwe kanti icala lokwebiwa kwaso lavulwa eBhekithemba.” Amaphoyisa ashaqe imoto yabasolwa nomaselula amane.