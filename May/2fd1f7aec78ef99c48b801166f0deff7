UKHOMISHANA wamaPhoyisa e-Eastern Cape, uLieutenant General Nomthetheleli Mene, useqoke umphathi osezingeni lika-brigadier ukuthi abheke ukusetshenzwa kwecala lokubulawa kukaNksz Singwa Namhla Mtwa. UNksz Mtwa udutshulwe amahlandla ayisishiyagalolunye emasontweni amabili edlule ngaphandle kwalapho abehlala khona eMthatha. ULt Gen Mene uthe ngalesi sinyathelo ufuna ukuthi amalungu omndeni kanjalo nomphakathi babone futhi aqinisekise ukuthi icala lokubulawa kukaNksz Mtwa lisezandleni ezizolisebenza ngendlela efanele. “Ngendlela esibona umphakathi ukhombisa ukukhathazeka ngayo ngaleli cala kanjalo nezinye izinhlaka zomphakathi esifundazweni sethu, siyakholelwa ekutheni kuzoba khona inqubekela-phambili,” kusho uLt Gen Mene. Uphinde wenza isicelo emphakathini sokuthi uma kukhona onolwazi olubalulekile olungasiza amaphoyisa kulolu daba, asize axhumane nawo. Okhulumela amaphoyisa e-Eastern Cape, uBrigadier Tembinkosi Kinana, wengeze ngelithi, amaphoyisa ayakubonga ukuzikhandla okukhonjiswa wumphakathi. “Sinxusa nanoma ngubani ongaba nolwazi olungasiza amaphoyisa ukuthi athole umsolwa, asize athinte umphenyi uBrigadier Venetia Masingi enombolweni ethi: 082 040 6751 noma ashayele inombolo yamaphoyisa ejwayelekile ethi: 08600 10111,” kusho uBrig Kinana. UNdunankulu wase-Eastern Cape, uMnuz Oscar Mabuyane, naye usike kwelijikayo enxusa amaphoyisa ukuthi asheshe ambophe umsolwa. Kanti i-EFF kulesi sifundazwe kulindeleke ukuthi imashele esiteshini samaphoyisa iMthatha Central, iyofuna ngodli izimpendulo. Ukubulawa kukaNksz Mtwa kube wundabamlonyeni ngempelasonto ngesikhathi udadewabo ephanyeka izingxoxo zikaWhatsApp ebeziphakathi kukamufi nesoka lakhe leminyaka engu-17, ebezikhombisa ukuthi belimhlukumeza ngokomoya nangokumshaya. Lezi zinkulumo beziphelezelwa nayizithombe zikamufi, ebezikhombisa ukuthi ubeshawa yisoka lakhe. 