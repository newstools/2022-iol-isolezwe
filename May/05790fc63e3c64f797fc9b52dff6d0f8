AMAPHOYISA asesiteshini saseBhekithemba, eMlaza, acela ukufuniswa umndeni wentombazane eneminyaka elinganiselwa kwemihlanu, isidumbu sayo esitholwe osebeni lomfula uMlaza ngo-Ephreli 12. Ngokusho kukaLieutenant Colonel Nqobile Gwala, wamaphoyisa KwaZulu-Natal, isidumbu sale ntombazane satholwa ngezithuba zawo-1 emini ngo-Ephreli 12 osebeni lwalo mfula, eduze komgwaqo, uMangosuthu Highway. Uthe amaphoyisa akholelwa ukuthi umufi waminza endaweni yaseChatsworth noma eWelbedacht ngezikhathi zezikhukhula. “Ubenezintambo okhalweni, enenye esihlakaleni sesandla esisodwa. “Sicela ukuthi noma ngubani ongaba nolwazi ngezihlobo zale ngane athinte amaphoyisa aseBhekithemba enombolweni ethi 031 909 2091 noma kweyokubika ubugebengu ethi: 08600 10111,” kusho uLt Col Gwala. Uthe amaphoyisa aseBhekithemba avule idokodo lokufa komuntu. 