NQOBILE MASIMULA KUPHAZAMISEKE imigwaqo emikhulu izolo kuhlasela imvula enamandla kungapheli isikhathi esingakanani, kade kuhlalsele izikhukhula ezimoshe izindawo eziningi ezakhele KwaZulu-Natal. Lishone elayizolo imigwaqo enjengoM13 isivaliwe ngoba amanzi abegcwele yonke indawo kanti nalapho obese kuqaliwe ukulungiswa emva kwezikhukhula zango-Ephreli, kubhidlikile futhi. Phakathi kwemigwaqo emikhulu ethintekile kubalwa uCaversham, lapho amanzi abesedlula phezu kwebhuloho, imigwaqo eminingi eSipingo ibinamaxhaphozi, uM4 obheke eningizimu ubugcwele amanzi kusebenza ingxenye yawo kanti naseSouth Coast bekufana. Isangoma sezulu saseSouth African Weather Services, uMkhushulwa Msimang, sithe abantu abahlale beqaphile ngoba liiyoze liqale ukulotha kahle kusasa. “Nanamhlanje kusazoba nemvula enamandla njengayizolo. Liyoze liqale ukuphenya kahle kusasa yize kuzobe kusanetha kodwa izobe ingenawo amandla atheni,” usho kanje uMsimang. Ugcizilele ukuthi abantu bashayele ngokucophelela kanti labo abakhe eduze kwemifula, wabeluleka ngokuthi babalekele ezindaweni eziphakeme. Uthe ukubona kanye ukubona kabili. Kuzokhumbuleka ukuthi iKwaZulu-Natal, ihlaselwe wuzamcolo wemvula ngo-Ephreli, odale umonakalo ezindaweni eziningi esifundazweni. Bangu-448 abantu abashonile ngesikhathi kuhlasela izikhukhula ezedlule kanti bangu-88 abangakatholakali namanje