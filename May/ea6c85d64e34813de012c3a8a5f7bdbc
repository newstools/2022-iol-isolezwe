 UFUNA izimpendulo unina wendodakazi eklinywe yisoka layigqema ngesando, isidumbu lasifihla ngaphansi kombhede. Kuthiwa belinengwa wukuthi intombi inomkhuba wokuhamba ebusuku iye ematshwaleni nosana lwabo olunezinyanga ezine. Ngokuthola kweSolezwe ngoMgqibelo isoka elingumshayeli wamatekisi, uMnuz Ayeni Dlamini (45) libulale ngokuklinya intombi yalo, uNksz Dudu Gasa (38) obedume ngelikaTonqo. Isehlakalo kuthiwa senzeke eMbaliyezwe, eMpendle, emzini okuthiwa bebekipite kuwona. Kuthiwa uDlamini ngemuva kokubulala intombi, uthathe usana lwabo walusonga ngengubo ebigcwele igazi, wacela umfowabo omncane ukuba aluyise kugogo walo, uNkk Ncamsile Ndlovu okunguyena ofuna izimpendulo ngokubulawa ngesihluku komntanakhe. Uma elandisa uthi uthuke koma nasozwaneni ngesikhathi kufika umfowabo wesoka lomntanakhe elethe usana lugoqwe ngengubo ebigcwele igazi. “Ngimbuzile ukuthi kungani bengifuqa ngosana oluncane sengimdala kangaka? Ngithe ngisambuza lokho ngaqaphela ukuthi usana lunegazi esiphongweni futhi lusongwe ngengubo enegazi,’’echaza. Uthi umbuzile umfowabo wesoka ukuthi kwenzekani. Uthi umphendule ngokuthi unina wosana umshiye elele kabuhlungu ebheke phansi ngobuso. “Ngicele ukuthi angilinde ngifuna ukuyozibonela umntanami lo obekuthiwa ulele kabuhlungu ubheke phansi ngobuso,’’ kuchaza uNkk Ndlovu. Uthi kusale kancane ukuthi aquleke lapho ekhangwa yigazi ligcwele phansi ngaphakathi endlini. Kulowo mzuzu uthi isoka belibonakala limamatheka kancane. Uthi isoka limkhombise umntanakhe obegcwele igazi umzimba wonke ngaphansi kombhede. Uthi kuthe uma elibuza isoka ukuthi limbulaleleni, laphendula ngokuthi lona kalizwani nentombazane engahloniphi futhi ehlulekayo ukunakekela usana. Uthi phansi bekune-screwdriver ebesigcwele igazi. “Ngemuva kwalokho ube esengichapha ngayo yonke inhlobo yenhlamba ongayicabanga. Ibuhlungu into eyenzeke kumntanami futhi angisoze ngayikhohlwa,’’ebalisa. Umfowabo omncane kamufi, uMnuz Andrew Gasa, ukhale ngonya athe lukhonjiswe yisoka kudadewabo. Uthe ngesikhathi kwenzeka isehlakalo ubengekho eseThekwini lapho azinze khona. “Ngithole ucingo luvela kumama ongizalayo engazisa ngomshophi osuvelile. Kubuhlungu ukuthi udadewethu ubulawe wumuntu obethi uyamthanda,’’ kuchaza uGasa. UNksz Mfundo Shezi, ongumngani omkhulu kamufi, uthe umngani wakhe ubeya ematshwaleni elubelethe emhlane usana, okuyinto athe ibimcasula uDlamini. Uveze ukuthi umngani wakhe unabantwana abayisithupha emadodeni  ahlukene. Uthe uyile endaweni yesehlakalo lapho umsolwa ethe: “Susa ingubo umbuke umngani wakho nangu usefile.” ULieutanant Colonel Nqobile Gwala usiqinisekisile isigameko. Uthe amaphoyisa aseMpendle aphenya icala lokubulawa kowesifazane. Uveze ukuthi owesifazane uklinywe ngowesilisa amaziyo. “Kusolakala ukuthi owesifazane ubulawe ngokuklinywa ngowesilisa amaziyo. Isidumbu sakhe sitholakale sinamanxeba sifihliwe emzini walo isoka,’’kuchaza uLieutanant Colonel Gwala. Umsolwa ubanjiwe wavalelwa, wavela kafushane enkantolo yeMantshi eMpendle kodwa ungaphandle ngebheyili. Kulindeleke ukuthi aphinde avele enkantolo ngoJuni 1.