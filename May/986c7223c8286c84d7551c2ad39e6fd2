KUSIZE indodana kamufi eneminyaka emithathu ukuze kutholakale isidumbu sikanina. UNksz Fezile Qhawekazi Nxumalo (22), wagcinwa wumndeni ngoMashi 22, ngesikhathi ehamba nendodana yakhe u-Abelwa (3), beya eCoronation, eWitbank, eMpumalanga, bevakashela isoka lakhe. Umndeni waqala ukwethuka uma kuhamba isikhathi engatholakali ocingweni futhi engabonakali nasezinkundleni zokuxhumana. Umzala wakhe uNkk Nkule Ndlela, watshela Isolezwe ukuthi uNksz Nxumalo bamgcina ngoMashi 25, ngesikhathi ebikela oyedwa wezihlobo ukuthi ufikile esokeni eMpumalanga, kodwa wakhala ngokuthi isoka lakhe alimvumeli ukuthi alokhu ethinta ucingo uma enalo. Kwaba ukumgcina kwabo ngalolo suku. Uthi ngokukhathazeka, bazama ukuxhumana nesoka belibuza ukuthi ukuphi uFezile kodwa labatshela izinto ezahlukene. “Uqale wathi akamazi ukuthi uphi, wajika wathi waya eGoli, wabuye wathi yena wamshiya eCoronation ngesikhathi evakashela kubo eLimpopo,” kuchaza uNkk Ndlela. Uthe konke lokhu kukhuluma kwesoka akuzange kubanike ukuthula. Bazama nokuyomcinga erenki laseGoli, bathola ukuthi igama lakhe kalikho kwabebegibele besuka eMpumalanga. Babikela amaphoyisa kwavulwa idokodo labantu abalahlekile eMpumalanga. Umndeni wentokazi ukhiphe umbiko oqinisekisa ukutholakala kwakhe eseshonile. Ngokusho kwabo, intokazi itholakale inamanxeba okugwazwa nendodana ngokunjalo. Ngenhlanhla indodana yasinda futhi iyona ekwazile ukutholela unina usizo. “Isidumbu sikaFezile sitholakale ehlathini eliseDriekop, eLimpopo. U-Abelwa ukwazile ukuhamba kuleli hlathi elimele eyofuna usizo, ufike emzini oseduze, wabikela abakhona ngokuthi ushiye unina kuleliya hlathi,” kusho umndeni ngesitatimende. Kubizwe amaphoyisa, umfana waba nesibindi sokuwatshela konke okwenzekile njengoba kunjalo. Umndeni ukhala ngesihluku sokuthi le ngane ilokhu ikuchaza okwenzekile banethemba lokuthi osonhlalakahle bazokwazi ukumeluleka ngenqondo njengoba esasesibhedlela. Umsolwa, okuyisoka likamufi uboshwe ngoLwesithathu.