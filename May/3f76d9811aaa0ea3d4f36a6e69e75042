KULINDELEKE kuqedelwe kusasa ukuthunwa kwesihlabani somculo wokholo, uDeborah Fraser. KULINDELEKE kuqedelwe kusasa ukuthunwa kwesihlabani somculo wokholo, uDeborah Fraser. Lokhu kuza emva kokumiswa kokufihlwa kwakhe ngoMgqibelo kulandela ukuqinisa kwemvula enamandla eThekwini. Ukufihlwa kwakhe kwahlehliswa ngemuva kokubanjwa kwenkonzo eThe Station, eThekwini, ngoMgqibelo. Kwavela izindaba zokuthi umgodi ayezofihlwa kuwo wawusugcwele amanzi ngenxa yemvula eyayina kakhulu. Akuzange kucace ukuthi uzobekwa nini endlini yakhe yokugcina njengoba kwakungaziwa ukuthi izulu lizophenya nini. Ngokusho komthombo osondelene nomndeni, uDeborah uzofihlwa emathuneni aseLala Kahle, eHillcrest, njengoba kwakuvele kuhleliwe kusasa. “Uzofihlwa ngo-9 ekuseni. Uhlelo luzoba lufishane kakhulu njengoba luzobandakanya umndeni kuphela,” kuchaza umthombo ngamafishane. Okhulumela umndeni, uKentridge Tlale, naye ukuqinisekisile ukuthunwa kukaDeborah namuhla. Ephendula ngamafuphi, uthe: “Yebo, uzofihlwa kusasa kodwa ngicela uphinde ubuzisise emndenini.” Imizamo yokuxhumana noBusi Shibodze noNontando Mafisa, nabo abakhulumela umndeni, ayiphumelelanga. Ucingo lukaBusi beluvaliwe, olukaNontando belukhala lungabanjwa. UDeborah udlule emhlabeni ngeledlule esibhedlela iChris Hani Baragwanath emva kokuxinwa yisifo sohlangothi. 