MHLENGI SHANGASE LIZOTHULA umbiko ingakapheli le nyanga ithimba elijutshwe nguNgqongqoshe weMfundo ePhakeme, uDkt Blade Nzimande, ukubheka izindlela zokuxhasa izitshudeni ezaziwa ngama-’Missing Middle’ emanyuvesi, ezingakwazi ukuthola uxhaso esikhwameni iNSFAS. LIZOTHULA umbiko ingakapheli le nyanga ithimba elijutshwe nguNgqongqoshe weMfundo ePhakeme, uDkt Blade Nzimande, ukubheka izindlela zokuxhasa izitshudeni ezaziwa ngama-’Missing Middle’ emanyuvesi, ezingakwazi ukuthola uxhaso esikhwameni iNSFAS. Leli thimba limatasa libheka uhlelo lokuxhaswa kwalezi zitshudeni kanti libhunga namabhange ukuze kutholakale ezinye izindlela zokuxhasa nalezo ezenza ucwaningo ezingalutholi uxhaso kwiNational Research Foundation. Ethula isabelo sezimali sikaR130.1 billion ePhalamende izolo, uNzimande uthe lide ibanga eselihanjiwe ukuzama ukuthola eminye imibono ngokuxhaswa kwezitshudeni. “Ngilinde ukuthola umbiko waleli thimba kule nyanga. Lide ibanga eselihanjiwe ukuzama ukuthola uxhaso njengoba lezi zitshudeni zingakwazi ukuthola uxhaso kwiNSFAS ngoba abazali kuthiwa bahola kakhulu.” UNzimande uthe iNSFAS yabelwe uR49 billion kulo nyaka wezimali. Uthe babeke uR7.584 billion, uR2.953 billion wawo ozoya kothuthukisa ingqalasizinda yezindawo zokuhlala emanyuvesi angu-11. “Le mali izosiza ekutheni kutholakale imibhede engu-16 858. Siyazi le mali ayenele ezindaweni zokuhlala yingakho sixoxa nabahlinzeka ngezindawo zokuhlala ukuze sisebenzisane,” kusho uNzimande. Uthe benza nocwaningo ngenyuvesi entsha ezobhekela izifundo zesayensi kanjalo nezobheka nezindaba ezithinta ubugebengu. “Sibeke uR10 million wokuthutha isikhungo sokuqeqesha othisha eNyuvesi yaseZululand siye ePhalamende elidala oLundi. Simatasa sakha nesikhungo samakhono, iSekhukhune Skills Development Centre, ngoR146.9 million.” Uthe sinyukile isibalo sezitshudeni zasemakolishi amakhono saya ku-580 849 kulo nyaka wezimali, sisuka ku-452 277 nyakenye. “Izitshudeni ezingu-329 554 zasemakolishi zizothola iNSFAS kanti sizofunela umsebenzi ezingu-10 000 ezingasebenzi. Sizibophezele ekutheni sizoyikhipha ngesikhathi imiphumela yezitshudeni zasemakolishi bese sikhipha nezitifiketi ezinyangeni ezintathu.” Uthe kuzofakwa izifundo ezintsha, okuyi-Entrepreneurship neDigital Skills, emakolishi. Uthe imali yokuthuthukisa amakhono ingu-R20.6 billion. Uqhube wathi bazonyusa isibalo sabenza umkhakha we-artisan sifinyelele ku-22 000. “Sizonyusa isibalo sezitshudeni ezenza ama-learnership sifinyelele ku-31 300. Sibuyekeza izifundo ezenziwa emanyuvesi nasemakolishi ukuze zihambisane nokudingwa ngumnotho wezwe.” UNzimande uthe bazokwethula uhlelo lokuthuthukisa amanyuvesi ayencishwe amathuba phambilini, iProfessor Sibusiso Bhengu Development programme. Amalungu ePhalamende akhale ngokuthi kumele kwenziwe okuthile ukubhekana nentsha eneziqu kodwa engasebenzi. 