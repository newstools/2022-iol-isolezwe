U-ADVOCATE Malesela Teffo omele abamangalelwa ababoshelwe ukufa kowayengunozinti we-Orlando Pirates neBafana Bafana, uSenzo Meyiwa, uthi angamane anikele ngempilo yakhe ukuze kuvele iqiniso. UTeffo ubesematheni ngemva kokuboshwa eNkantolo eNkulu eNorth Gauteng, kubuka izwe kuthelevishini esolwa ngokwehluleka ukufika enkantolo ngecala athweswe lona. Ungaphandle ngebheyili kaR10 000 kanti ubuyela enkantolo ngoMeyi 27. Udaba lukaMeyiwa lubuyela eNkantolo ngoMeyi 30. UMeyiwa wadutshulwa, wabulawa ngo-2014 ekubo kwentombi yakhe uKelly Khumalo eVosloorus, eKurhuleni. UChicco Twala owaziwa kwezomculo, usanda kucashunwa ethi indodana yakhe uLongwe noKelly kufanele babuzwe ngokufa kukaMeyiwa, wathi ngeke ayivikele indodana yakhe uma inecala. UTeffo uxoxe neSolezwe ngeSonto waveza ukuthi inhloso yakhe wukuveza iqiniso ngokufa kukaMeyiwa futhi ukholwa wukuthi bakhona abazama ukumvimba. “Laba engikhuluma ngabo bacasuka bafa, babefuna ngisuke kuleli cala ngoba bayazi ukuthi ngizobaphenya izinqe. Anginankinga nokufa, wonke umuntu umelwe wukufa kodwa kufanele abakwaMeyiwa bathole ubulungiswa ngokufa kwendodana yabo. UNkulunkulu ungibhekile mina ngaso sonke isikhathi futhi ngizoqhubeka nomsebenzi wami,’’ kusho uTeffo. Uthe akukho okumvimbayo ukuthi aqhubeke amele abantu emacaleni njengoba naye ehamba icala ngoba alikamlahli. Uthe uzoqhubeka nokusebenza udaba lakwaMeyiwa futhi abantu abalindele ukumbona enkantolo. Uthe akumethusanga ukuboshwa kwakhe ngoba kuningi obekwenzeka kuyena abantu bengakuboni kanti okwenzekile kuvezela izwe izinto ezenzekayo. Ihhovisi lamaphoyisa kuzwelonke lithe seliphenyile lathola umbiko ngokuboshwa kukaTeffo futhi limile ekutheni bekufanele. ‘’Kunamacala, elokushaya umsebenzi wesifazane nelokungena ehhovisi lamaphoyisa ngaphandle kwemvume emuva kokuthi inkantolo ikhiphe umyalelo omvimbayo. “Emuva kwalokho sekufanele aye enkantolo wangaya kwakhishwa incwadi yokuthi aboshwe yagodlwa, kwalindwa ukuthi avele waphinda wangafika. Wabhekwa ezindaweni ahlala kuzona wangatholakala kwabe sekukhishwa umyalelo wokuthi aboshwe,’’ kusho amaphoyisa ngesitatimende. 