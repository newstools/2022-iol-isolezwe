LIHLEHLISELWE uJuni nonyaka icala ukuze ifake isicelo sommeli wamahhala indoda (25) ebhekene namacala amathathu okudlwengula nelokubulala ebivele eNkantolo eNkulu yaseThekwini. Kusolakala ukuthi le ndoda ibihlala eWhite City, KwaMaphumulo, futhi ummangali wokuqala wayengumakhelwane wayo. Amaphepha asenkantolo emangalelwe ngawo, aveza ukuthi ngobusuku bangoJuni 27, 2020, umsolwa waya endlini kammangali waqamba amanga ukuthi unina (kammangali) uyagula futhi uzomphelezela amyise lapho egulela khona. “Ngesikhathi sebesendleleni, umsolwa waphoqa ummangali ukuthi angene ehlathini waselala naye ngaphandle kokuthi kuvunyelwane,” kuchaza amaphepha asenkantolo. Kuthiwa ngo-Ephreli nyakenye, umsolwa wavakashela eWoza, KwaMaphumulo, lapho kusolwa ukuthi wagqekeza endlini okwakuqashe khona ummangali wesibili. “Wamthatha waya naye ehlathini lapho aya naye ocansinsi ngaphandle kokuvumelana naye. Kusolakalala ukuthi ngosuku olulandelayo, umsolwa waya kubo kammangali wesithathu wazenza umuntu odinga usizo ngoba ebanjwe inkunzi,” kuchaza imiqulu yasenkantolo. Kuthiwa wayekade aziwa kuleli khaya umsolwa kwazise wayeseke wahlala endaweni phambilini. Kubikwa ukuthi ngesikhathi umsolwa esesele nommangali, wamphoqa ukuthi baye naye ehlathini lapho okuthiwa wafike wamdlwengulela khona maqede wamklinya waze washona, waseyabaleka. Khonamanjalo: Inkantolo isizibekile izinsuku okuzoqulwa ngazo icala lendoda esolwa ngokuba umalugaju nebiphinde idlwengule eLimpopo. UMnuz Themba Prince Willards Dube (36), ongowokufika odabuka esigodini eGwanda Mpaya, eZimbabwe, uvele eNkantolo yeMantshi yaseSeshego, ngezinsolo zokubulala abesifazane abayisikhombisa. Ubhekene namacala ayisikhombisa okuthumba, ayisikhombisa okudlwengula, awokubulala ayisikhombisa nelokuba kuleli ngokungemthetho. Uboshwe ngoNovemba 3, nyakenye, etholakala neselula okwakusolakala ukuthi yebelwe owesifazane okusolakala ukuthi wathunjwa eLebowakgomo ngo-Okthoba 2021. Icala lidluliselwe eNkantolo eNkulu yasePolokwane, libekelwe ukuthi liqulwe kusuka ngoJanuwari 16 kuya kuJanuari 27, ngonyaka ozayo. UDube uzoqhubeka agcinwe ezitokisini. 