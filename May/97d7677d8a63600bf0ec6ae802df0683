INKANTOLO eNkulu yaseGoli ihlehlise ukugwetshwa kukaNtuthuko Shoba owalahlwa yicala lokwakha itulo lokubulala intombi yakhe eyayikhulelwe. Abameli bakaShoba bacele inkantolo ukuthi ihlehlise ukugwetshwa kwakhe ngoba ubungakaphothulwa umbiko owandulela ukukhishwa kwesigwebo sakhe. Umbiko abakhuluma ngawo uhlanganiswa yithimba labameli bakamsolwa lapho behlanganisa khona lonke ulwazi ngomuntu abammele bese  bewunikeza inkantolo. Kuyaye kusetshenziwe kulowo mbiko ngesikhathi ijaji lihlela isigwebo esifanele kolahlwe yicala. Ithimba labashushisi lisamukele isicelo nesiphakamiso sosuku okufanele kubuyelwe ngalo enkantolo. Usuku olucelwe ngabameli futhi lwagunyazwa yinkantolo wumhla ka- 28 Julayi 2022. UShoba walahlwa yicala lokuba ngungqondongqondo ekwakheni itulo lokubulala intombi yakhe eyayikhulelwe, uNksz Tshegofatso Pule ngomhla ka-25 Mashi nonyaka.