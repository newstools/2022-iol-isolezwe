  UNksz Nomagugu Simelane ugxeke izehlakalo eziqhubekayo zokuhlaselwa kwabezimo eziphuthumayo uma beyosiza imiphakathi ehlukene. Uthe kusuka ngo-Ephreli 2020 kuze kube nguMashi 2022 zibalelwa ku-40 izehlakalo ababikelwe zona zama-ambulensi ahlaselwe. Uqhube wathi omunye obesesebenze iminyaka engu-10, uNksz Phumzile Dlamini, onezingane ezintathu, washona kwathi asebenza nabo bahlaselwa beyosiza owayedutshuliwe eMabhanoyini, eMtshezi, nyakenye. “Ayesebenza naye kumanje uhamba ngesihlalo samasondo. Akuzona kuphela izehlakalo ezibhekene nalaba basebenzi yingakho sinqume ukuthi sibe nomkhankaso nezinyunyana zokuqwashisa imiphakathi ngokubaluleka kwabasebenzi bezimo eziphuthumayo. Sinxusa imiphakathi ukuthi ibavikele, obahlaselayo athathwe njengesitha bese enikezelwa kwabomthetho ukuze aboshwe.” Ethula isabelomali somnyango wakhe esiShayamthetho kuleli sonto, uthe bazokwengeza ama-ambulance angu-56 kwangu-211. Uthe lokhu kuzodla uR53.4 million. Ubuye wakhala ngesibalo esiphezulu samantombazane akhulelwa eneminyaka engu-18 kuya phansi. Uthe kusuka nyakenye kuya kuJanuwari kulo nyaka angu-29 994 amantombazane akhuleliwe. Uzwakalise ukukhathazeka ngabesilisa abaphathwa ngumdlavuza wamankwahla. “Oyedwa kwabesilisa abangu-23 uphathwa yilo mdlavuza kanti abahlanu babo bashona unyaka nonyaka ngenxa yawo. IMen’s Foundation of South Africa ithi abesilisa abangu-4 300 ngonyaka baphathwa yilo mdlavuza.” Uthe ezinye zezimpawu zalo mdlavuza yizinhlungu emathanjeni nenkinga yokuchama njalo ebusuku. Uqhube wathi lo mdlavuza uyalapheka uma usheshe wahlonzwa. “Abesilisa kumele bazihlole uma sebeneminyaka engu-40 kuya phezulu.” 