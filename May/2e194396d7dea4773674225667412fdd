UNDUNANKULU waKwaZulu-Natal, uMnuz Sihle Zikalala, uhamba noNgqongqoshe wezokuThutha, uPeggy Nkonyeni neMeya yeTheku, uMnuz Mxolisi Kaunda, ukuhlola umonakalo odalwe yimvula yangempelasonto. UZikalala uthi izindawo ezikhahlamezeke kakhulu zisenyakatho nedolobha laseThekwini. Kulokhu kubhodloke kakhulu amabhuloho aseLa Mercy, Mdloti kanjalo nelaseZimbali. Uthi bakholwa wukuthi kungathatha inyanga ukulungisa lawa mabhuloho kodwa elaseZimbali lizothatha isikhathi ngoba mukhulu umonakalo odalekile khona. “Sithanda ukudlulisa amazwi okuzwelana nabantu abaningi abakhungathekile. Baningi abantu abalinyalelwe yimpahla yabo, ikakhulukazi labo abasezindaweni zaseMdloti nasoThongathi,” kusho yena. Uthi bathole umbiko ngesidumbu esisemakhazeni asePhoenix, kodwa okwamanje akukacaci ukuthi esangale mpelasonto noma esangesigameko sangenyanga edlule. Uthi bawutholile nombiko ngezindayo eziseningizimu yeTheku kodwa basazoya nakhona ukuyohlola isimo. Indawo yaseBluff iyona eshayeke kakhululu. “Kube yinhlanhla ukuthi awukho umonakalo odalekile ezindaweni zaseningizimu, enkanjini yakwaToyota,” kuqhubeka yena. Uthi bayaqhubeka nokulekelela ekuhambiseni izinsiza kulabo abasahlaliswe emahholo yize kubuye kwadaleka umonakalo kwamanye amahholo njengaseNtuzuma, lapho kuthuthwe khona abantu kungena amanzi ngempelasonto. 