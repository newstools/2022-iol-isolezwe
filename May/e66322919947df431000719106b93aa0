UMSAKAZI weVibe FM, uSiphamandla “Qadi” Ngcobo, uthi uzizwa engaphephile ngemuva kokubanjwa inkunzi kabili ebheke emsebenzini. USiphamandla wethula uhlelo, iBreakfast with a Difference, ngo-6 kuya ku-9 ekuseni phakathi nesonto kulesi siteshi esizinze KwaMashu. Elandisa, uthe ngoMsombuluko ekuseni ngabo-5 uphucwe iselula, imali nejakhethi eya emsebenzini. “Bengihamba ngabo-5 kwaF, ngakwaMzizi, ngoba ngingena ngo-6 emsebenzini. Bengiyophambana nemoto iToyota Etios kodwa yajika yeza kimi. Ngisadidekile ngibone amajita amathathu akhipha izibhamu. Kwehle oyedwa wangiphuca iselula, uR2 000 ebengiwuphethe ngoba bengithi ngizophuma ngiyobamba okuncane ezitolo, nejakhethi,” kuchaza yena. Uqhube wathi uzame ukubaleka kodwa washaywa ngesidunu sesibhamu ezimbanjeni. “Akukhona okokuqala. NgoMashi kulo nyaka bangiphuce iselula. Angazi noma basiqondile yini ngoba becabanga ukuthi sinemali. Ngizizwa ngingaphephile ngoba yimoto efanayo le kodwa ishintshe inumber plate,” kusho yena. Uthe akuqali ngaye ngoba nasesigcemeni sakwaB kukhalwa esifanayo. Sebebaningi nabantu bakuleli lokishi asebephumele obala ezinkundleni zokuxhumana mayelana nemoto yohlobo olufanayo okuthiwa isibaqedile abantu. Kuthiwa le moto, esuke ihamba abalisa abane noma abathathu isikhathi esiningi, ivele ime kwehle abaphethe izibhamu bafune imali neselula ngendluzula. “Bengihlale ngibuzwa ngabantu ukuthi ngidlule kanjani kanti bazongiphinda futhi. Ngicabanga ukuthi nabaphathi kumele bahlele ukuthi kube nemoto ezosithatha emakhaya thina esingena ekuseni nasebusuku. Kusebusika manje, kusuke kumnyama ngabo-5 ekuseni. Namaphoyisa kumele aphithizele emgwaqweni ikakhulukazi ekuseni nantambama ngoba abantu basuke beya emsebenzini.” Okhulumela amaphoyisa KwaZulu-Natal, uConstable Thenjiswa Ngcobo, uthe kuvulwe icala lokubanjwa inkunzi kuhlonyiwe. “Amaphoyisa ayawenza umsebenzi wokunqanda ubugebengu endaweni. Sinxusa noma ubani ongaba nolwazi ngobugebengu obenzeka endaweni ukuba ashayele u-08600 1011. Umphakathi uyanxuswa futhi ukuthi usebenzisane namaphoyisa ukubika abathinteka ebugebengwini ngokushayela isiteshi esiseduze nabo.”