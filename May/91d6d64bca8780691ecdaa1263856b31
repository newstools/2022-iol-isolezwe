IJAJI Piet Koen lizwakalise ukukhathazeka kuphinda kuhlehla icala lezinsolo zenkohlakalo nokukhwabanisa elibhekene nowayengumengameli wezwe, uMnuz Jacob Zuma. Icala likaZulu eliqulwa eNkantolo eNkulu eMgungundlovu liphinde lahlela izolo, okushiye uKoen ekhathazekile ngokuthi ukubambezeleka kwecala kungase kukhinyabeze amalungelo abanye abasolwa, ikakhulukazi umsolwa wesibili, okuyinkampani yezikhali yaseFrance, iThales. Ukulalelwa kwecala kuhlehliselwe u-Agasti 1. Lihlehliswe ngenxa yokuthi iNkantolo yaMacala aDlulisiwe ayikasikhiphi isinqumo sayo esicelweni sikaZuma sakamumva. Esicelweni sakamuva uZuma ufuna inkantolo iguqule isinqumo sayo sokunqaba ukulalela isicelo sakhe sokudlulisa phambili isinqumo seNkantolo eNkulu yaseMgungundlovu. Isinqumo, uZuma afuna ukusidlulisela phambili, sachitha isicelo sakhe sokuba kushenxiswe umshushisi omkhulu ecaleni lakhe, u-Advocate Billy Downer. UKoen uthe ngeke bakwazi ukuqhubeka nokulalela icala njengoba iNkantolo yaMacala aDlulisiwe ingakasikhiphi isinqumo sayo. “Ngikhathazekile kakhulu kodwa ayikho into engingayenza.” UKoen uthe mancane amathuba okuthi isicelo sikaZuma sizophumelela eNkantolo yaMacala aDlulisiwe kepha kufanele balinde kuze kuphume isinqumo. UZuma ubengekho izolo enkantolo njengoba bekuvele kulindelekile ukuthi kuphinde kuhlehliswe ukulalelwa kwecala. Noma selibuya ngo-Agasti akaphoqelekile ukuthi abe senkantolo. Abeseka uZuma abazange babonakale ngaphandle kwenkantolo izolo. Okhulumela inhlangano kaZuma engenzi nzuzo, iJacob G Zuma Foundation, uMnuz Mzwanele Manyi, uthe akusibona ababambezela ukuqulwa kwecala. UManyi uthe bona bakulungele ukuqulwa kwecala inqobo nje uma kuzoshenxiswa uDowner abamsola ngokuchema. “Ngakho-ke ungasho ukuthi wuMbuso yiwona obambezela ukuqulwa kwecala. Ukuba bamsusa uDowner, ngabe kade kwaqala ukuqulwa kwecala. Sihlale sikusho ukuthi thina sikulungele ukuqulwa kwecala.” UManyi uthe kuningi okufihliwe uZuma azokuveza uma sekuqala ukuqulwa kwecala. “Siyabona ukuthi kula maphepha asenkantolo kukhulunywa ngoR4 million kuphela. Thina sizokhuluma ngamabillion amaRandi akhwatshaniswa. Abantu abakhwabanisa amabillion amaRandi abamangalelwe kuleli cala, kodwa thina sizobaveza bonke.” Ngakolunye uhlangothi uMbuso uthe kufanele kusolwe uZuma ngokubambezeleka kokuqulwa kwecala.