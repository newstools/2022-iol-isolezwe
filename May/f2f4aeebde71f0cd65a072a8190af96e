 UFUNA kwenzeke ubulungiswa umndeni womfundi okuthiwa ubulawe  ngamaphoyisa abebajaha nabangani bakhe, esigamekweni esenzeke endaweni yaseMdlebeni, KwaDukuza, ngoLwesine ntambama. UHloniphani Xulu (16), obefunda u-grade 9 esikoleni iBanguni Secondary, kuthiwa ubezihlalele nabangani bakhe eceleni komgwaqo ngesikhathi kuma itekisi yamaphoyisa, aphuma abajaha emva kwesikhashana kwezwakala ukuqhuma kwesibhamu. Isihlobo sikamufi, uMnuz Thabo Dlamini, silandisa Isolezwe ngokwenzeka, sithe akukhona okokuqala uHloniphani ehlaselwa ngamaphoyisa njengoba phambilini ake agasela kubo efuna isibhamu sikayise, afica yena amshaya. “Asisazi isizathu sokudutshulwa kwakhe, esikutsheliwe ukuthi bebezihlalele nabangani bakhe eceleni komgwaqo emva kokuphuma kwesikole. Kuthiwa amaphoyisa ehle etekisini yawo akhipha izibhamu abajaha okuthe emva kwesikhashana kwezwakala ukuqhuma kwaso.  Kuthiwa abuyele emotweni azihambela kanti umama ongaphesheya komfula ubonile kuwa oyedwa wabafana abebebaleka, wahlaba umkhosi, okuyilapho kutholakale khona uHloniphani edutshuliwe,” usho kanje. Uthe basola ukuthi udutshulwe yiphoyisa elaziwayo ebelihamba nalawa njengoba kuyilona naphambilini elamshaya lifuna isibhamu sikayise, okwaze kwaphoqa ukuthi ayolivulela icala. Ngaphandle kwalokho, uDlamini uthe bezikhona izinxushunxushu phakathi kwabafundi babafana abafunda kulesi sikole, abahlala phesheya koThukela, bexabana nabahlala nganeno koThukela okuthiwa ngo-2020 kwaholela ekuphumeni kwesidumbu. Uveze ukuthi emva kokungenelela kwabazali namalungu omphakathi, isimo bese sidambile ngakho abakholwa ukuthi lesi senzo, okusolwa kuso amaphoyisa, siyahambisana nalezi zinxushunxushu yingakho umndeni usadidekile ngokuholele ekudutshulweni kwakhe, udinga izimpendulo. Ikhansela kule ndawo, uMnuz S’fiso Khuzwayo, lithe nakuba ubugebengu budlange kakhulu kule ndawo kodwa akanayo imininingwane ephelele ngokwenzeka ngosuku okwadutshulwa ngalo uHloniphani. “Kulukhuni ukuqonda ukuthi kwenzekani njengoba abantu bekhuluma izinto ezehlukene, engibona kuwumqondo omuhle ukulindela uphenyo lwamaphoyisa. Zikhona izigameko zobugebengu nokubulawa kwabantu ezidlangile endaweni futhi kuke kwabakhona ukuxabana kwabafundi kodwa asiqondi ukuthi isigameko lesi sihlobene nani. Ngiwuvakashelile umndeni kamufi ukuyobhonga emswaneni, saxoxisana nangezinhlelo zokufihla umfundi,” kusho uKhuzwayo. Uthe izigameko eziningi ukholwa ukuthi ziqhutshwa ukusetshenziswa ngamandla kotshwala njengoba ziningi izindawo ezibudayisayo endaweni. Okhulumela uphiko oluphenya ngezenzo zamaphoyisa, i-Independent Police Investigative Directorate (IPID), uNksz Lizzy Suping, uthe lolu phiko lubikelwe ngalolu daba kanti kusaphenywa. 