ULAHLWE uhide lwamacala okweba nokuqola ummeli waseMabopane, ePitoli. UCollen Butiki Rihlamfu (48), uvele enkantolo yasePitoli eshushisa amacala amabhizinisi ngamacala ayisithupha okweba imali engaphezu kukaR1million. Lo mmeli obesebenza ngokuzimela ngaphansi kweRihlamfu Attorneys wakhishwa ohlwini lwabameli esifundazweni iGauteng ngomhla ka 7 Mashi 2018 ngenxa yokungaziphathi kahle. Lokhu akumnqandanga ezenzweni zakhe zobugebengu, waqhubeka nokuqola abantu ePitoli ezenza ummeli osiza abathenga izindlu. Abagilwa babefaka imali kuma-akhawunti akhe ngethemba lokuthi uzobasiza ngendlela yokuthenga izindlu, kodwa wayevele athathe imali aqhubeke nempilo. “Uwavumile wonke amacala abekwe wona enkantolo ngokuthi wayethatha imali yabagilwa ayisebenzisele izidingo zakhe, hhayi ngoba ayehlose ukubasiza,” kusho uLumka Mahanjana okhulumela abeNPA eGauteng. Uzobuyela ngomhla ka 8 Juni 2022 enkantolo lapho ezogwetshwa khona kulandela ukulahlwa yiwo wonke amacala abebekwe wona.