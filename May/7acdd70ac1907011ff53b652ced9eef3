BASALE beshaqekile abalandeli bomculi we-Afro pop, uSamthing Soweto, ngemuva kokuthi enameke ividiyo kwiTiktok ezwakala ekhala ngobunzima bempilo. Ividiyo esabalale ezinkundleni zokuxhumana ngoLwesihlanu nalapho ebukeka ekhandlekile ebusweni, uzwakala ethi, "Ngifuna ukusho ukuthi impilo inzima. Asizameni ukunakekelana ngayo yonke indlela. Akukho lula neze empilweni kodwa asizinakekele nemindeni yethu," kusho uSamthing Soweto. Ezithombeni azinameke ngoLwesine kwiFacebook abantu bebengawuvali umlomo bebabaza ukukhandleka ebusweni. Omunye wabo uTsego Blessing Violet, onameke isithombe esidala salo mculi, ulandele ngombuzo efuna ukwazi ukuthi kwenzakalani kuSamthing Soweto omdala. "Angazi mfowethu ukuthi kwenzakalani empilweni yakho njengamanje. Kodwa ngiyakukhulekela kuMdali ukuthi akusize ulapheke esimweni obhekene naso. Hlala wazi uNkulunkulu usiza abazisizayo. Lulama," kubhala uTsego. UVuyane B-whizz Dynastey uthe : "Ngiyathemba ukuthi uzosinqoba isimo obhekene naso. Uyiciko elinethalente eliyisimanga. Kusekuningi esisakubheke kuwe. Siyakuthanda futhi ubalulekile kuthina." Ekhasini lomculi kukhona abebegxeka indlela obekuphawula ngayo abanye abalandeli bakaSamthing Soweto. UMbuzi Muntu Mokwana, uthe kuyamcasula ukubona omunye umuntu ehlekisa ngesimo saloyo osuke ebhekene nezinkinga. "Sesiphenduke isizwe esingenalo uzwelo nesiphelelwe wunembeza. Asisasihloniphi nesisho esithi, inxeba lendoda alihlekwa," kusho umlandeli. Ethintwa uSamthing Soweto, uthe akakwazi ukuphawula lutho okwamanje ngenxa yokuba matasatasa. Intatheli beyizama ukuthola ukuthi lentandokazi yomculi idliwa yini njengoba abanye bebethi isifo somdlavuza abanye bethi esikashukela. 