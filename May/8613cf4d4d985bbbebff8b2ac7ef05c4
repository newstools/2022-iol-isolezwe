UMNDENI womshayeli wemoto ekhokhelwa ngebanga elihambile odutshulwe eChesterville eThekwini ngoLwesibili, uthi bagqemeke engeqiwa ntwala ngokubulawa kwakhe. UMnuz Lwazi Lungisani Mbatha waseMlaza kwaH udutshulwe wabulawa nomgibeli wakhe, uMnuz Khanyisani Nkosi (30), naye wakhona eMlaza kwaB. Udadewabo kaMbatha, uNksz Zama Mbatha uthe bathole ukuthi umfowabo ufele into angayazi njengoba ababulali bebehlose ukubulala umgibeli wakhe kodwa basale sebebulala naye. Isolezwe lithole ukuthi umgibeli ubedayisa izidakamizwa. Badutshulelwe phakathi emotweni.UNksz Mbatha uthe baphatheke kabi ngoba umfowabo ushiye izingane ezine ezineminyaka engaphansi kwengu-10, nenye ebesiswini. “Unina wengane unezinyanga ezintathu kuphela ezithwele. Enye inenyanga, enye inezinyanga ezimbili, enye ineminyaka emibili, kuthi eyokugcina ineminyaka elinganiselwa kweyisishiyagalombili,” kuchaza uNksz Mbatha. Uthe baphatheke kabi bengumndeni ngoba umfowabo ubeyikho konke kubo, enakekela umndeni wonke ngemali abeyenza emsebenzini wemoto ekhokhelwa ngebanga elihambile. Uthe ubesanonyaka ewuqalile umsebenzi wokuzisebenza ngemoto. Isihlobo sikamgibeli, uNkosi esicele ukungadalulwa ngoba sibona singaphephile, sivumile ukuthi ubedayisa iwunga. Sithe usuke eMlaza ehambisa yona kubantu abebemshayele ucingo bethi akabalethele. “Bebethe akuhlanganwe ngasenxanxatheleni yezitolo, iPavilion kodwa kuthe uma esekhona, babuye bamyalela ukuthi akaye eChesterville,” kusho isihlobo. Sithe uhlanganile nabo esitolo esiseduze esisemgwaqeni uMahlathi ngakuRoad 4, waze wabathengela nobhiya. “Sithe kuthe esebuyele ngaphakathi emotweni, bamlandela bamdubula nomshayeli wayo, baphelela khona lapho,” kusho isihlobo. Siveze ukuthi cishe amaselula kaNkosi angakwazi ukucacisa ukuthi ababulali bangobani. Siphinde sakuveza ukuthi siyasola ukuthi ukubulawa kwakhe kuhlobene nokudayisa izidakamizwa. “Ubeyaye asho ukuthi unezitha ngendlela yokuthi usefuna ukuyeka ukuzidayisa kodwa kube kusho kona ukuthi yinto aziphilisa ngayo,” kwenaba isihlobo. Okhulumela amaphoyisa KwaZulu-Natal, uLieutenant Colonel Nqobile Gwala uthe amaphoyisa aseCato Manor aphenya amacala amabili okubulala. “Kusolwa ukuthi ngoLwesibili ntambama kudutshulwe kwabulawa abesilisa ababili emgwaqweni uMahlathi, eChesterville. Bobabili abafi badutshulwe ngentululwane yezinhlamvu, bakhonjwa njengabangasekho khona endaweni yesigameko. Imbangela yokubulala ayikakaziwa,” kusho uLt Col Gwala.