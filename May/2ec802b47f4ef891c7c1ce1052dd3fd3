ZIDLULE nemiphefumulo yabantu abathathu izingozi ezinyantisa igazi ezenzeke emigwaqeni yaseNewcastle naseMgungundlovu namuhla ekuseni. Kubikwa ukuthi uvalwe thaqa uthelawayeka, uN11, eMajuba pass emuva kokuba umshayeli ephunyukwe yiloli abehamba ngalo lashayisa izimoto nabasebenzi abalungisa umgwaqo. Abezimo eziphuthumayo, iKwazulu Private Ambulance Service (KZPA), bathi bafike endaweni yesehlakalo abasebenzi ababili sekuvele kubenele. “Abanye abasebenzi ababili, oyedwa obelimele kanzima nomunye othole imihuzukwana, balashelwe endaweni yesehlakalo base bephuthunyiswa esibhedlela,” kusho iKZPA. Kuphoqoleke ukuthi uvalwe umgwaqo ngesikhathi kusatakulwa. Kwenye ingozi kushone umuntu oyedwa ngesikhathi kushayisana imoto netekisi ebelilayishe abafundi emgwaqweni uDr Chota Motala, eMgungundlovu. AbakwaKZPA bathi le ngozi idlule nomphefumulo womuntu oyedwa, kwalimala kanzima abathathu, kwathi abangu-12 bathola imihuzukwana. 