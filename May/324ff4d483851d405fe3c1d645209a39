UNGQONGQOSHE wezeMfundo eGauteng, uPanyaza Lesufi uvakashele izikole esiseRatanda, lapho kushone izelamani ezintathu ngenxa yesiphuzo. ULesufi uhambele izikole namuhla ekuseni, eyoduduza abafundi nothisha abazibonele ngokwabo kuphangalala abafundi. “Ngibuhlungu ngokuzwa ngesenzo sikababa osolwa ngokufakela izingane zakhe ushevu. Izingane ezimbili zishonele emagcekeni esikole kanti eyodwa ishone endleleni eya esibhedlela,” kusho uLesufi esitatimendeni. Ngokwemibiko, izelamani zabafana ezineminyaka eyisithupha, 13 na-16 ubudala zishone ngoLwesine ekuseni. Bezifunda eRatanda Primary naseKhanya Lesedi Secondary khona eRatanda. Okhulumela umnyango wezemfundo eGauteng, uSteve Mabona, uthe izingane nezinye ezimbili zakubo zinikezwe nguyise iziphuzo ezivuselela umdlandla. “Izingane ezine ziphuze iziphuzo ngesikhathi zifika esikoleni. Ezintathu zishonile, eyodwa isesimweni esibucayi esibhedlela. Ngenhlanhla eyodwa ayisiphuzanga isiphuzo,” kusho uMabona. Kuthiwa uyise wezingane usesimweni esibucayi esibhedlela ngemuva kokuzama ukuzibulala. Kuthiwa uphuze inqwaba yamaphilisa ngaphambi kokuzama ukuzigwaza ngebhodlela. Ngokwemibiko evela ekhaya lezingane, amaphoyisa azothatha ubufakazi bengane eneminyaka eyisishiyagalombili, engasiphuzanga siphuzo ukuze aphenye ngezinsolo zokuthi uyise ubezama ukubulala izingane zakhe.