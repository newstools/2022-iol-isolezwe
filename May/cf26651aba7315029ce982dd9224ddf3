KUSOLWA uphuzo oludakayo abozalo eMpumazi, eShowe, begwazana kwaze kwaphuma isidumbu ngoMgqibelo. Isolezwe lithole ukuthi isigameko senzeke kwaMagwaza, lapho bekunomvalelo khona wezintombi nezinsizwa, sigcine sidlula nomphefumulo kaSiyabonga Buthelezi (17). Kuthiwa ugwazwe wabulawa ngumsolwa (20) abehlala naye kubo. Nakuba uqhubekile umcimbi womkhehlo kwaMagwaza ngeSonto, kuthiwa bese kumuncu kulandela ukuphuma kwesidumbu ngayizolo. Uyise kamufi, uMnuz Mbotho Buthelezi, uthi yize noma ubengekho endaweni yesigameko, ngokolwazi alutholile kwabebekhona, uphuzo oludakayo bese luthathe indawo kumsolwa. “Kuthiwa bebephuza, kudliwa inyama, besina, kwazise bekujatshulelwe ukuthi kuzoba nomkhehlo ngeSonto. Kuthiwa kuxabane umshayeli wemoto yalapha ekhaya nomunye umfana, umsolwa wangenelela eshaya oyedwa walaba ebebexabana. Kuthiwa uqhamukile uSiyabonga ebuza umsolwa ukuthi kungani eshaya lo abemshaya, ezama ukulamula. Kuthiwa umsolwa ubhokele uSiyabonga, embuza ukuthi ufuna ukuthi lokhu akwenza kulo abemshaya akwenze kuye yini. Kuthiwa kusenjalo ube esekhipha ummese wamgwaza,” kusho uButhelezi. Uthi ngenxa yokuthi izimoto beziningi endaweni yesigameko, yena ubizelwe esibhedlela lapho indodana yakhe ebisiphuthunyiswe khona. “Ngithe ngifika esibhedlela ngathola ukuthi usethule,” kusho uButhelezi. Uthi ubenalo ulwazi lokuthi umsolwa unokungalawuleki uma esedle amanzi amponjwana ngoba njengoba eqale ukuhlala naye nyakenye, ubesuka ezindaweni ezimbili ezahlukene. “Waxoshwa kubo, wahamba wayohlala kwenye indawo kodwa nakhona wehluleka. Ugcine esehlala nami, nami ngithi ngiyalekelela kanti angazi uzogcina ngokuthi angibulalele ingane,” kusho uButhelezi. Uthe umufi ubefunda uGrade 10 kuthi umsolwa (20) afunde uGrade 9 esikoleni iSthoso High. UMnuz Khulekani Magwaza, walapho obekunomcimbi khona, uthe isigameko sibashaqisile futhi sadunga nomoya wenjabulo ebebenawo. “Singomakhelwane, imizi ibhekene. Kube kubi ukuthi izingane zizolimazelana egcekeni lethu,” kusho uMagwaza. Uthe baphoqeleke ukuthi basishintshe isigcawu lapho bebehlele ukuthi umcimbi ubanjelwe khona njengoba bese kushoniwe kwamakhelwane wabo. “Besingeke siqhubeke nokusina esigcawini esibhekene nakhona ngoba bese besemanzini. IsiZulu asivumi,” kusho uMagwaza. Okhulumela amaphoyisa KwaZulu-Natal, uConstable Thenjiswa Ngcobo, ukuqinisekisile ukuthi amaphoyisa aseShowe aphenya icala lokubulala. Uthe amaphoyisa abizelwe endaweni yesigameko eMpumazi ngezithuba zawo-11:50 ebusuku ngoMgqibelo emva kokuthi izihlobo zibe nengxabano. “Athole ukuthi ngesikhathi sengxabano umsolwa, oneminyaka engu-20, ukhiphe ummese wagwaza umufi (17) ephindelela. Umufi uphuthunyiswe esibhedlela kodwa wafike wahlonzwa njengoseshonile ngesikhathi efika. Umsolwa akakaboshwa ngoba emva kwesigameko ubalekile, usagcwele amathafa. Udaba lusaphenywa amaphoyisa,” kusho uConstable Ngcobo. Isazi samasiko, uSolwazi Sihawu Ngubane, sithe lesi sigameko siwumshophi. “Okungenziwa abakwaMagwaza ukuthi bageze umuzi wabo ukuze kungabuye kwenzeke into efana nale emagcekeni abo. AbakwaButhelezi kumele baqinisekise ukuthi balanda umufi ngehlahla endaweni yesigameko,” kusho uNgubane. Uthe asikho isizathu esingaholela ekutheni umcimbi ungamukeleki emadlozini akwaMagwaza ngoba obulewe akusiye owakhona. “Ukube bekungowakwaMagwaza umuntu obulewe, bekuzofanele bakulandelele ukuthi yini imbangela yokuthi babulawelwe ilungu lomndeni bebe benomcimbi,” kusho uNgubane. 