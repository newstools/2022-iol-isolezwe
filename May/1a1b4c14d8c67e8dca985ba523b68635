KUBANJWE umoya ngabasebenzi bakwaMasipala waseThekwini abadukile, okutholakale imoto abagcina ukubonakala behamba ngayo intanta emfuleni. Laba basebenzi basophikweni lwamanzi kwamasipala, kuthiwa bebekade beye emngcwabeni ngoMgqibelo, ngesikhathi kuhlasela imvula enamandla KwaZulu-Natal. Imoto abebehamba ngayo itholakale izolo imuke nomfula ngasebhulohweni elisoGunjini, eNdwedwe. Ngokwabantu abazibonele, emotweni kutholakale amabhuzu nomfaniswano wasemsebenzini. Induna yakule ndawo, uMnuz Hlanganani Mkhize, ithe abatshuzi abazange babathole laba bantu abadukile. “Bafike babheka eduze kwemoto, bangabathola. Sisadidekile njengomphakathi.” Abenkampani yonogada bakwaReaction Unit South Africa (Rusa), bathe baphuthume kule ndawo emva kokulunywa indlebe ngamalungu omphakathi ukuthi kunemoto evele ngokhakhayi emfuleni. “Amalungu ethu amabili angenile emotweni afike athola ukuthi akukho muntu. Kanjalo nophiko lwamaphoyisa atshuzayo nawo awazange athole lutho,” kuveze isitatimende sabakwaRusa. Okhulumela umasipala, uMnuz Msawakhe Mayisela, ukuqinisekisile ukuthi kunabasebenzi bomkhandlu abadukile. Uphinde wakuqinisekisa ukuthi imoto etholakale emfuleni ngeyomkhandlu. Akusikhona okokuqala kumuka abantu kuleli bhuloho elingekho esimeni. Inkinga yaqala ngo-2018, ngesikhathi inkampani eyayiqashelwe ukwakha ibhuloho lezigidi zamaRandi ishaya ichitha ingawuqedile umsebenzi. Lokhu kwaphoqa izakhamuzi ukuthi ziqhubeke nokusebenzisa ibhuloho elincane uma ziwela. Emva kokunyuka kwesibalo sabantu abashone bezama ukuwela kuleli bhuloho, uhulumeni waKwaZuluNatal wenza isibophezelo sokuthi kuzoqhutshekwa maduze ukwakhiwa kwebhuloho. Nokho namanje akukaqali ukwakhiwa kwalo.Izolo, uNdunankulu waKwaZulu-Natal, uMnuz Sihle Zikalala, uthe okubambezele ukwakhiwa kwebhuloho wukuthi enye inkampani engazange iyithole ithenda yokulakha, yafaka udaba enkantolo. “Inhloso kwakuwukuthi silakhe izigaba ezimbili ibhuloho. Isigaba sokuqala sasizokwakha ibhuloho lesikhashana ukuze abantu bezokwazi ukuwela. Isigaba sesibili kwakuzokwakhiwa ibhuloho elikhulu. Udaba lwasenkantolo seluyaphothulwa. Kuzoqalwa esikhathini esingangenyanga ukwakhiwa kwebhuloho lesikhashana.” UZikalala uthe uyedwa umuntu okubikwe ukuthi ushonile, isidumbu sakhe sitholakale eNanda.Izolo, uZikalala uhambele izindawo ezahlukene eThekwini ezikhahlanyezwe imvula yangempelasonto. UZikalala uthe imvula yakamuva idale umonakalo omkhulu kwingqalasizinda kamasipala, ezindlini nasemigwaqweni. “Umasipala uzongena ezindlenkweni ezinkulu ngoba siyabona ukuthi ingqalasizinda kamasipala lapho uphehla khona amanzi ibuye yacekeleka phansi. “Okubi wukuthi lo monakalo ufike walimaza nakulezi ndawo ebese siqalile sithi siyalungisa kuzona kulandela ukuthi zilinyazwe yizikhukhula zangenyanga edlule. Sizozama ukulungisa ngokushesha, isimo sibuye kwesejwayelekile.” UZikalala uthe imigwaqo namabhuloho alimele eLa Mercy, oThongathi naseMdloti. 