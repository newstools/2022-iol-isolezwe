 UGCWELE amathafa owesifazane waseNtunjambili, eKranskop, osolwa ngokulayisha usana obelusanda kuzalwa, olungumzukulu wakhe ekhalibhothini likagologo, walugqiba edlelweni lezinkomo ebuza ukuthi luzokondliwa ngubani. Ngokuthola kweSolezwe ngoMgqibelo, iyindaba egudwini into eyenziwe yisaguga kanti ligodliwe igama laso. Umphakathi usale ukhungathekile ubabaza imihlola eyenziwe ngukhulu wosana. Isolezwe ngoMgqibelo lishayele ucingo owesifazane okusolakala ukuthi ngolwakhe usana. Wavele wakhihla isililo waluvala ucingo engasaphendulanga lutho. Umthombo olaziyo udaba uveze ukuthi lo wesifazane usethuthile eNtunjambili, kodwa ukhona KwaZulu Natal kwenye indawo abhace kuyona. Osondelene nomndeni ocele ukuthi ligodlwe igama lawo, uthe namanje basazibuza ukuthi isihluku esingaka usithathaphi ukhulu womzukulu. Uveze ukuthi ungumuntu ozifelayo ngezimbiza zikaFaro. Leli lungu lomndeni lithi ukhulu ucasulwe ukukhulelwa komzukulu wakhe futhi ubebuza njalo ukuthi uzokondliwa ngubani. “Ukukutshela iqiniso nje ukhulu ibimcasula kakhulu indaba yokukhulelwa komzukulu wakhe. Indaba isuswe ukuthi umzukulu ubese ekhulelwa okwesibili. Ingane yomzukulu eyokuqala ayizange yondliwe ngoba ubaba wayo wabaleka,’’ kuchaza owomndeni. Okhulumela amaphoyisa KwaZulu Natal, uLieutanant Nqobile Gwala usiqinisekisile isigameko. Uthe amaphoyisa aseNtunjambili abikelwe ngumphakathi ngokutholakala kwekhalibhothi ebelinezimpawu zokuthi linomuntu obesanda kuzalwa. Uthe amaphoyisa aseKranskop, enza uphenyo olunzulu ngalolu daba olubucayi. Ikhansela lendawo, uMnuz Nkosinathi Sibiya, libabaze unya lathi kuhlasimulisa umzimba abakubonile. USibiya uthe batshelwe ukuthi kunesidumbu sosana esitholakale sigqitshwe edlelweni lezinkomo eNtunjambili. Uthe abapholisanga maseko, baphuthuma khona ukuyozibonela. “Ngikhuluma nawe nje nanku umgodi phambi kwethu lapho obekugqitshwe khona. Sonke simangele futhi kule ndawo asikaze siyibone into enjengalena,’’ usho kanje uSibiya. Ngesikhathi ikhansela likhuluma nentatheli belihlanganyele nomphakathi bezokhuza umhlola ogilwe ngukhulu kanti kuyimanje kuthiwa akaziwa ukuthi ukuziphi izintaba. “Thina udaba sikhethe ukuthi silubikele amaphoyisa ngoba sididekile. Kasikaze siwubone umhlola onjengalona selokhu kwathi nhlo,’’ kubabaza ikhansela. Induna yendawo, uMnuz Thandinkosi Jali, ithe isenzo sokugqitshwa kosana yinto eyithele ngehlazo elikhulu indawo yaseNtunjambili. “Ngikhuluma nawe nje ngikhona lapha nali ikhalibhothi ngiyalibona. Kunezimpethu ezigcwele.... eyi futhi ibuhlungu nansi into,’’usho kanje uJali.    