KUSUKELA namuhla, abantu sebevumekile ukuthi bangazigqoki izifonyo uma behamba izindaweni ezivulekile. Lokhu kushiwo uMengameli wezwe, uMnuz Cyril Ramaphosa, izolo, ngesikhathi ethula inkulumo yakhe abeyibhekise ezweni. Ukhulume kabanzi ngokuxegiswa kweminye yemithetho yeCovid-19. “Asisekho isidingo sokugqokwa kwezifonyo ezindaweni ezivulekile njengasemgwaqweni kodwa kusadingeka ukuthi zigqokwe ezindaweni ezivalelekile njengasemahhovisi, ezitolo, ematekisini, emabhasini, ezitimeleni, emafemini, njalo njalo,” kusho uRamaphosa. Uthe izindawo lapho kuhlanganela khona abantu ezivulelekile, sezizovumeleka ukuthi zimumathe isibalo esinguhhafu. “Lokhu kuvumeleke ukwenzeka kuphela uma abahambele leyo ndawo bezoveza ubufakazi bokuthi bagomile noma baveze ubufakazi bokuthi kabanayo iCovid-19, obuthathwe engakapheli amahora angu-72,” kusho uRamaphosa. Uthe uma lokhu kungenzeki, isibalo kufanele sime ku-1 000 wabantu abahlangene ndawonye endaweni evulelekile.. Emingcwabeni, uthe sebengaba u-200 abantu abayihambelayo. Uthe eminye imihlangano ehambisana nemingcwabo efana nemilindelo, imicimbi ebizwa ngokuthi ama-after tears, wona namanje awakavumeleki. Imithetho yokuphuma nokungena kuleli, ayikashintshi, kusadingeka ukuthi abangenayo nabaphumayo baveze ubufakazi bokuthi bagomile ukuze bavunyelwe ukungena nokuphuma kuleli. URamaphosa uthe kuzovunyelwa umphakathi ukuthi nawo ubeke uvo lwawo ngemithetho yeCovid-19 ungakashayi u-Ephreli 16. Uthe uhulumeni usazoqhubeka nokuthembela kwithimba lososayensi ebelilokhu linikezela ngokuqwashisa ngokufanele kwenziwe izakhamizi kusukela kufika iCovid-19, ezweni eminyakeni emibili edlule. 