BALAHLEKELWE yikho konke ebebenakho abahlali basemjondolo yakuForeman, eClare Estate eThekwini ngesikhathi kungqongqa imijondolo yabo ngoMgqibelo. Ngokusho komunye wabahlali bakule ndawo, uMnuz Welile Machi ilinganiselwa ku-20 imijondolo eshile, basala dengwane. Uthe umlilo uqale endlini esemva kweyakhe. “Sonke asinaso isiqiniseko sokuthi yini edale umlilo ngoba umnikazi womjondolo ubengekho ngesikhathi uqala futhi uthe uma esefika wathi akukho obekungahle kudale umlilo,” kusho uMachi. Uthe yize kungafanga muntu kulesi sigameko kodwa ukhona oyedwa olimele. Uthe ulimale ngesikhathi ezama ukubhula umlilo. Uthe uphuthunyiswe esibhedlela, iKing Dinuzulu lapho aselashwa khona namanje. Uthe emva komlilo bakhoseliswe abanye abahlali abangashelwanga izindlu zabo. Uthe usizo abaludinga kakhulu emva kwale nhlekelele ukuthi basizwe ngezimpahla zokuvusa imijondolo yabo, ukudla kanjalo nezingubo zokugqoka. “Silahlekelwe yikho konke ebesinakho. Siyafisa impela lube khona usizo esingalunikwa inoma ubani ongakwazi ukulula isandla,” kusho uMachi. Uthe lifikile ikhansela lendawo, lihamba nethimba labezinhlekelele emkhandlwini weTheku. Ikhansela lendawo, uMnuz Themba Mkhize, likuqinisekisile ukuthi liye kabili endaweni yesigameko, lihamba nethimba labezinhlekelele. “Bayithathile imininingwane yabo bonke abakhahlamezekile. Namuhla bazoyithumela ehhovisi loMnyango wezokuHlaliswa kwaBantu ukuze bacelelwe impahla yokuvusa imijondolo yabo. Le mininingwane izophinde inikwe abakwaSASSA, ukuze balekelele ngamaphasela okudla ngoba abagilwa basale bengenakho ngisho okuya ngasethunjini,” kusho uMkhize. 