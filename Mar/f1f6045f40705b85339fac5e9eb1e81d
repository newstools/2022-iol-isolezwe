BONISWA MOHALE IZAZI zomnotho zithi phansi amaphaphu! Alikho ilitha likaphethroli elizobiza uR40 okwamanje. Zisho lokhu emuva kokusabalala kwemibiko yokuthi udlame oluqhubeka phakathi kweRussia ne-Ukraine, luzokhuphula intengo kawoyela ongahluziwe bese kunyuka uphethroli ngamalengiso. Isazi somnotho nezomthetho, uSolwazi Bonke Dumisa, sithe abathi ilitha likaphethroli lizobiza uR40 kungekudala, banehaba elingadingeki. “Akusilo iqiniso ukuthi ilitha likaphethroli lizobiza uR40 maduze. Uma sicubungula okwenzeka njengamanje, angiwuseki lo mbono. Abasho lokhu bathusa abantu ngento engenasidingo. Okwamanje, ngeke uphethroli ufike kuR40, okungenani ilitha lingaba wuR25 ngenyanga ezayo,” kusho uDumisa. Uthe abantu kufanele bakhumbule ukuthi ayikho impi yomhlaba yesithathu esiqalile, kusalwa iRussia ne-Ukraine, awekho amanye amazwe aseyingenile lempi. Ubalule ukuthi i-United States of America (USA) iyahlomula ngokwenzekayo ngoba iwumhwebi kawoyela wokuqala emhlabeni, bese kulandela iRussia. Uthe mhlawumbe ukudla kungabiza ngoba iNingizimu Afrika ithenga ukolweni nomanyolo eRussia kodwa wathi lokhu akusho ukuthi lezi zinto azikho ezweni ngoba abalimi bakuleli banazo. Esinye isazi somnotho, uDkt Azar Jammine sase-Econometrix, sithe ukuze ilitha likaphethroli libize uR40 kufanele umphongolo kawoyela ongahluziwe ubize u-400 wamaDollar ase-USA, okuyinto engakenzeki okwamanje. Uthe ubona ilitha lizoba wuR24 ngenyanga ezayo ngoba vele uma singakatholakali isixazululo sokwenzeka e-Ukraine, umhlaba wonke uzothikamezeka ngezindlela ezihlukile. Isazi sepolitiki yomhlaba esifundisa eNyuvesi yaKwaZulu-Natal (UKZN), uDkt Lubna Nadvi, sithe okwenzeka phakathi kweRussia ne-Ukraine, kunomthelela eNingizimu Afrika ngoba kuzonyusa uphethroli, ukudla nezinye izidingo. “Uma kuwukuthi siyanda isibalo sabantu ababalekayo e-Ukraine, kungenzeka iNingizimu Afrika icelwe ukuba ithathe umthamo othile kodwa okwamanje angikuboni kwenzeka lokho ngoba amazwe ase-Europe amaningi, ayabathatha. Abantu bakuleli abafunda e-Ukraine nabasebenza khona, baphoqelekile ukushiya kuleliya lizwe, abanye bazohlala emazweni angomakhelwane kanti abanye sizobabona bebuya,” kusho uNadvi. Uthe okwamanje isixazululo asikabi khona ngoba iRussia isaqhubeka nokungena emadolobheni ase-Ukraine. Uveze ukuthi yize amasosha ase-Ukraine nezakhamuzi zakhona bezama ukulwa kodwa iRussia inamandla adlulele kwezempi futhi ayikhathali. “Amanye amazwe azamile ukucela iRussia ukuba ime kodwa kwafana nokuthela amanzi emhlane wedada. iRussia ithe izoma lapho kudlula khona usizo oluwukudla nemithi nokuvumela ababalekela kwamanye amazwe ukuba benze njalo,” kusho yena. Ebuzwa ukuthi ngabe iNingizimu Afrika yenza kahle yini ukucela izinhlaka ezithintekayo ukuba zixoxe yize igxekwa ngamanye amazwe afuna ithathe uhlangothi, uNadvi uthe impendulo yelakuleli ikahle kakhulu ngoba ayibhebhezeli udlame, kunalokho icela ukuba kuboniswane. “Yona yenza kahle ukucela izinhlaka ezithintekayo ukuba zibonisane kodwa ukungayigxeki iRussia ngokungena namasosha ezweni elimizele, kulahlekisele iNingizimu Afrika ithuba lokuthi ikhombise ubuholi e-Afrika yonkana,” kuphetha uNadvi.