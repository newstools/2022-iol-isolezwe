BANOVALO abaholi benhlangano yaBahlali baseMjondolo eKhenana, eCato Crest, kulandela ukubulawa komunye wabo ngoLwesibili. U-Ayanda Ngila, obengowokudabuka ePort St Johns, e-Eastern Cape, udutshulwe wabulawa ngabasolwa okuthiwa bayaziwa ngesikhathi yena nabanye abaholi bekhanda ipayipi lamanzi kule ndawo. Ngokusho kukaMnuz Lindo Mnguni, ongomunye wabaholi, izinsongo zokubulawa kanjalo nokuhlukunyezwa ziqale ngo-2020. Uthe kusukela ngo-2020 kwenzeke izigigaba ezahlukene okukhona kuzo ngisho nezokuboshwa imbala. Uthe yena noNgila nabanye abaholi sekunesikhathi bengena bephuma ejele, besolwa ngamacala ehlukene okukhona kuwo ngisho awokubulala kodwa abuye ahoxiswe, badedelwe. Uthi uthuthuva luqale ukubonakala ngeSonto ngesikhathi bezokwethulwa emphakathini wabahlali baseKhenana emva kokuba bekhishiwe ejele ngecala lokushaya abangalenzanga, ababoshelwa lona ngasekupheleni kuka-2021. “Esibasolayo bafike bazobanga umsindo, becula izingoma zomzabalazo ze-ANC ngezimoto eduze nalapho bekubanjelwe khona umhlangano wabahlali wanyanga zonke obizwa ngeGeneral Assembly. Nathi besizokwethulwa emphakathini kuwo lo mhlangano. Bazitshiwe ngoba bekubonakala ukuthi banenhloso yokususa uthuthuva emphakathini,” kusho uMnguni. Uthi kuthe ngesikhathi sekusongwa umhlangano, abasolwa kwaba khona amalungu abahlali abawahlaselayo, bawagenca ngembazo baphinde bawashaya ngezinduku. Uthi ngesikhathi behlasela la malungu, bebesho ukuthi abantu ababafuna uthuli nguye uMnguni noNgila. Uthi baze basho nokusho ukuthi ababizwe beze endaweni yesigameko khona bezobangqokloza ngenhlamvu. “Ngokubona ingozi, asizange siye,” kusho uMnguni. Uthi lokho kulandelwe ama-sms abathunyelelwe wona ebusuku, abesho ukuthi bazodutshulwa, babulawe. Uthi lawo ma-sms alandelwe ukuthi ngoMsombuluko abahlaseli banqamule ipayipi lamanzi khona eKhenana. “Bese silungisa lona ke lelo payipi ngoLwesibili ngesikhathi beqhamuka ngemoto eyehlise abalisa abane, okukhona kubo noyedwa esimbonile, esimaziyo, maqede bavulela ngenhlamvu bebhekise kithi,” kusho uMnguni. Uthe bezama ukusindisa izimpilo zabo, babaleke ngezindlela ezahlukene kodwa uNgila waba nebhadi ngoba uthe esethi uyaphuma lapho ebebhace khona, ezitshela ukuthi sebehambile, kanti uzovele azithele kubo, bamdubula, wafela khona lapho. Uthi njengoba sekubulewe uNgila ngalolu hlobo, kwayena uzizwa engaphephile ngoba uyazi ukuthi naye bebemfuna efile. Uthi udaba lwabo nabahlaseli ludala. Uthi balwa indaba yokubagudluza ngokuthi bababophise noma bababulale ukuze bezobuya bazothatha izikhundla zobuholi babahlali basemjondolo. Uthi uma sebezithathile lezi zikhundla, baziphatha budlabha ngoba badayisa umhlaba, bawudayisele abadinga indawo yokuhlala, okuyinto abangayenzi bona bewubuholi obukhona njengamanje. Okhulumela amaphoyisa KwaZulu-Natal uColonel Thembeka Mbele usiqinisekisile isigameko. Uthe amaphoyisa aseCato Manor aphenya icala lokubulala. “Umsolwa owaziwayo akatholakalanga endlini yakhe ngesikhathi amaphoyisa eyomfuna, kodwa asezithendeni zakhe,” kusho uCol Mbele. 