SIMPHIWE NGUBANE USUVELE wakhetha ukuwacisha amakhandlela umndeni wakwaMzobe, eHarding, emva kokulinda izinyanga eziyisikhombisa imiphumela yolibofuzo yamadodana awo amabili asha nomjondolo ngoJulayi, nyakenye. Kuthiwa uMnuz Siyabonga Mzobe (33) noMnuz Sibonginhlanhla Mzobe (27), basha behleli emjondolo ababeqashe khona oseCato Crest, eMayville, eThekwini,  ngoJulayi 17, ebusuku bephuza utshwala. Ngakusasa babekade bezovuka bagoduke baye emakhaya eHarding. UNksz Nomonde Mzobe ongudadewabo wezelamani uthe baze babikelwa ngoLwesihlanu olulandelayo ngokushona kwabafowabo. Uthi babikelwa umasitende ukuthi ugesi wawungekho, abafowabo bephuza utshwala bebhema nogwayi. Uthi umasitende wabababikela ukuthi nabo babona ngomlilo owawususha ubuhanguhangu kusha umjondolo okwakuqashe kuwona uSiyabonga. “Umseshi wasitshela ukuthi masilinde isikhathi esiphakathi kwezinyanga ezintantu kuya kweziyisithupha, izobe isibuyile imiphumela yamaphoyisa yolibofuzo nokuhlolwa kwesidumbu. Kodwa manje sekuphele izinyanga eziyisikhombisa silindile, sesize sacisha namakhandlela ekhaya esasiwakhanyisile,’’ usho kanje. Uthe namanje izidumbu zalaba ababili zisasemakhazeni kahulumeni ePhoenix, futhi akekho obachazelayo ukuthi kwenzekani? UNksz Mzobe uthe sebelilahlile ithemba lokuthi le miphumela izophuma ngokushesha ngakho-ke amakhandlela sebeyoze bawakhanyise mhlazane bethola imiphumela futhi benikwa igunya lokuthatha izidumbu zabafowabo. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa aphenya amacala amabili okushona kwabantu. Uthe amaphoyisa abikelwa ngalesi sigameko sokusha komjondolo ngoJulayi 18, ngo-4 ekuseni. Uthe afika endaweni yesehlakalo ahloma ngemibuzo owayewabikele ngokusha komjondolo, owalandisa wathi amadoda ayeyiziqashi ayephuza utshwala ngaphambi kokuthi ashe nomjondolo. ULt Col Gwala uthe ayaziwa imbangela yomlilo. 