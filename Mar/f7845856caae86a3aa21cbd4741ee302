UZWA ubuhlungu obungachazeki umndeni wakwaMasengeni eMzinyathi, eNanda, emva kokuklinywa, kubulawe intombazanyana yawo, yaphoswa edamini laseNanda ngoLwesibili. Isidumbu sikaThiwe Masengeni (6), esitholwe sivele ngezinyawo kuleli damu, endaweni engavamisile ukuhamba abantu, sikhonjwe ngudadewabo oneminyaka engu-8 ngezithuba zawo-10 ekuseni ngoLwesibili. Bobabili bebenyamalale kade bedlala egcekeni lakubo ngoMsombuluko ngezithuba zawo-3 ntambama. Ngokusho kukanina, uNksz Nombuso Masengeni, ngosuku abanyamalale ngalo bebekade bezidlalela egcekeni. Uthi uThiwe nodadewabo bacela ukuya komunye womakhelwane owayekade ebathembise ukuthi uzoya kuye nabo ngazo izithuba zantambama kodwa wenqaba, wathi angeke kusayiwa khona ngoba useyanqena ukuya khona. Uthi uqhubekile nemisebenzi yakhe ngaphakathi endlini ngesikhathi bona bedlala ngaphandle. Uthi emva kwesikhashana bamenyeziwe kodwa bangabe besasabela, kwaphunywa, kwabhekwa, kwabonakala ukuthi abasekho egcekeni. “Siqalile sabheka komakhelwane esibajwayele okukhona kubo naye lo ebesikade sizitshela ukuthi sizoya kwakhe kodwa sangabathola,” kusho uNksz Masengeni. Uthi bagcine becingiswa omakhelwane izingane kodwa kwanhlanga zimuka nomoya. Uthi bebesamatasa nokubheka ngesikhathi ethola umbiko wokuthi kukhona oyedwa womakhelwane osehlabe ucingo kugogo wezingane, uNkk Ntombifikile Cele, obesemsebenzini ngaleso sikhathi, emazisa ukuthi izingane zinyamalele. Uthi ugogo wezingane uphuthume wayobika emaphoyiseni aseNanda ukuthi badukelwe yizingane kodwa abatshela ukuthi kufanele balinde amahora angu-24 ngaphambi kokuba azobikelwa ngokunyamalala kwezingane. Uthi emva kokuthola leyo mpendulo emaphoyiseni, baqhubekile bazicingela izingane belekelelwa umphakathi kodwa kwaze kwasa zingatholaleke. Uthi bekuyizithuba zawo-10 ekuseni ngoLwesibili ngesikhathi omunye womakhelwane wabo ethola ucingo oluvela esakhamuzini sendawo sithi nakhu kuqhamuka intombazanyana ena-8 inqunu iyakhala. “Bazile naye udadewabo kaThiwe, uma befika lapha ekhaya wasibikela ukuthi bathathwe umalume omnyama ngebala wahamba nabo waya ngasedamini, wafike wathi abakhumule, balale esikhotheni,” kusho uNksz Masengeni. Uthi akucaci kahle ukuthi lo mlisa ubehleli nazo izingane ngakuleli damu ubusuku bonke noma uziyise khona ekuseni ngoba uvele akhale lona omdala uma echaza ngokwenzekile, bagcine bebona ukuthi mhlawumbe akukalungi ukuthi bamxine kakhulu ngemibuzo eminingi. “Akushilo nje ukuthi lo malume umklinye phambi kwakhe udadewabo, wambulala wase emphosa edamini. Usithathile futhi wasiyisa ngakhona lapho endaweni yesigameko nokuyilapho sifike sayifica ngempela ingane yami ivele ngezinyawo emanzini,” kusho uNksz Masengeni. Uthi nakuba emncane umufi kodwa abantu abaningi endaweni bayabazi, kungenzeka ukuthi umufi umbulale ngoba ebona ukuthi uzomkhomba kalula. Uthe bayasola ukuthi umuntu owenze lokhu ngumuntu wendawo ngoba bekungeke kusuke umuntu wakude azokwenza ubugebengu obufana nalobu ezinganeni. Uphinde wakhala nangamaphoyisa ukuthi ukube mhlawumpe asukumele phezulu ngesikhathi etshelwa ngezingane ezidukile, ngabe zitholwe kungakenzeki umonakalo. Okhulumela amaphoyisa KwaZulu-Natal, uLt Colonel Nqobile Gwala, uthe kuvulwe icala lokubulala esiteshini samaphoyisa eNanda. Uthe kusazohlolwa isidumbu ukubheka ukuthi umntwana akadlwengulwanga yini ngaphambi kokuthi abulawe. 