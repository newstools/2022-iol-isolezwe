AMAQEMBU aphikisayo esiShayamthetho saKwaZulu-Natal athi alindele ukuthi uNgqongqoshe wezeZimali, uNkk Nomusa Dube-Ncube, acacise ukuthi izoqhamukaphi imali yokukhokha isikweletu sezinduna uma esethula isabelosezimali sesifundazwe namhlanje. Sekunesikhathi eside uhulumeni waKwaZulu-Natal ebhekene ngeziqu zamehlo nezinduna ngalesi kweletu sezigidi zamaRandi. Lesi kweletu esemiholo yezinduna ephakathi konyaka u-2014 no-2016 njengoba izinduna zaKwaZulu-Natal zaqala ukuhola ngo-2016 yize umthetho othi kufanele zihole wasayinwa ngo-2014, ngowayengumengameli, uMnuz Jacob Zuma. Amaqembu aphikisayo athe alindele ukuthi uNkk Dube-Ncube asale esecacisa ukuthi lesi kweletu esingu R600 million sizokhokhwa nini. Okhulumela iDA kwezeZimali esiShayamthetho saKwaZulu-Natal, uMnuz Francios Rodgers, uthe balindele ukuthi uNkk Dube-Ncube amemezele ukuthi uhulumeni kazwelonke yiwo ozokhokha lesi kweletu. “Le ndaba yemiholo yezinduna ivele isidle isifundazwe imali engaphezu kuka-R1 billion. Silindele ukuthi ungqongqoshe asale esesitshela ukuthi sesikhona isisombululo.” Ngale kwalokho, uRodgers uthe balindele ukuthi uNkk Dube-Ncube ethule izinhlelo zokuthuthukiswa komnotho. Umholi we-EFF esiShayamthetho saKwaZulu-Natal, uMnuz Vusi Khoza, uthe akulula ukuthi uNkk Dube-Ncube alucashele udaba lwezinduna namhlanje. Umthetho wokuthi izinduna kufanele zihole washaywa ngesikhathi uNkk Dube-Ncube esengungqongqoshe wezokuBusa ngokuBambisana kanye neziNdaba zoMdabu. “Manje aphelile amahlathi okucasha. Kufanele aphumele eshashalazini achaze ukuthi izinduna zizokhokhelwa kanjani.’’ UKhoza uthe kwayona le mali eholelwa izinduna incane, wathi ufuna ikhushulwe. UKhoza uthe bafuna nokuthi kuholelwe omabhalane basezinkantolo zamakhosi. UKhoza uthe okunye abakubhekile enkulumeni kaNkk Dube-Ncube ukuqedwa kwamathoyilethi emigodi, ukwakhiwa kwamabhuloho asesimeni, kanye nokwakhiwa kwezindlu. I-ANC esiShayamthetho ithe ilindele ukuthi uNkk Dube-Ncube abeke phambili iminyango emithathu, owezeMfundo, owezeMpilo nowezokuThuthukiswa koMphakathi uma esethula inkulumo yakhe. Usotswebhu omkhulu esiShayamthetho, uMnuz Super Zuma, uthe le minyango iyona ebaluleke kakhulu ekuhanjisweni kwezidingo. UNkk Dube-Ncube uthe inkulumo yakhe izogxila kakhulu ekufukulweni kwabahlwempu. “Njengoba kwenze ungqongqoshe kazwelonke, uMnuz Enoch Godongwana, sizonikeza uchatha iminyango ebalulekile ekuhanjisweni kwezidingo zabantu kanye nokuthuthukiswa kwemiphakathi. “Inkulumo yesabelosezimali ibalulekile kakhulu njengoba inikeza umhlahlandlela wokuthi izimali zomphakathi zizosetshenziswa kanjani. Sijabule kakhulu ngokuthola ithuba lokuthula le nkulumo.”