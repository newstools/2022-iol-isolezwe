KHETHA  SANGWENI  ISILO uMisuzulu kaZwelithini, sizishaye zonke zaphelela ezoboya ekhweni laso eSwatini lapho esithatha khona omunye uNdlunkulu waso, uNksz Nozizwe Mulela. ISilo sihambe ezinyathelweni zikayise ngokulobola eSwatini njengoba naso sizalwa wuNdlunkulu Mantfombi MaDlamini Zulu odabuka khona. UNdlunkulu uMantfombi uzalwa yiNkosi uSobhuza wesibili ongumfowabo weNkosi uMakhosetive Dlamini obusa eSwatini Ithimba labakhongi beSilo limemeze ekhweni laso ngezintatha zayizolo, limise ingadlangadla yeloli lezinkomo. Ithimba beligqishe ngamadoda nezimpunga ezethenjiwe eNdlunkulu kaZulu okuthiwa zifikile zalubeka udaba. Imithombo ethembekile eseNdlunkulu kaZulu ithi iSilo sizimisele ngokugcagcelwa yisithandwa saso maduze njengoba sizothatha isihlalo. UNdlunkulu kuthiwa uyisikhulu sebhange laseSwatini. ISilo sithumela abakhongi nje, sisanda kugunyazwa wuhulumeni ngokusemthethweni ukuthi yisona iSilo okufanele sihlale esihlalweni. Okhulumela iSilo, uMntwana u-Afrika Zulu ebuzwa ngezindaba zezinkomo eziye eSwatini, akaphumelanga obala. Uthe uma kunezindaba ezinjalo ziyokhulunywa wundunankulu wesizwe. ISilo sithumela izinkomo eSwatini nje sisanda kuthumela ekhweni laso elinye, kubo kaNdlunkulu uNtokozo Mayisela naye okuthiwa uzogcagcela iSilo maduze njengoba kade sihambise izibizo khona. Khonamanjalo Isolezwe ngeSonto libone incwadi eputshukile ebisuka kuhulumeni kazwelonke, iyalela uhulumeni wesifundazwe ukuthi adedele zonke izimali nemihlomulo yeSilo. Imihlomulo nesabelomali seSilo kwamiswa ngesikhathi kuqubuka umbango wesikhundla, oqale ngonyaka odlule.