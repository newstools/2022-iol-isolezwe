KUBOSHWE owesimame ngezinsolo zokugwaza abulale isoka ngemuva kokuthola imilayezo phakathi kwalo nomunye umuntu wesifazane. Okhulumela amaphoyisa aseFree State uLieutenant Colonel Thabo Covane uthe amaphoyisa athole umbiko ngodlame lwasekhaya endaweni yaseLusaka Square, eBloemfontein. "Amaphoyisa aphuthume endaweni yesigameko nokuyilapho ethole khona owesifazane owabonise lapho kwenzeke khona isigameko egumbini elingemuva kwendlu,” kusho uCovane. Uthe amaphoyisa athole isidumbu sowesilisa sidindilizele eceleni kombhede sinenxeba lokugwazwa entanyeni. Abazibonele ngawabo batshele amaphoyisa ukuthi umufi (25) ube nengxabano nentombi yakhe ngemilayezo ka-WhatsApp phakathi kwakhe nenye intombi. “Umsolwa uvukwe wulaka, umufi wamkhiphela phandle wakhiya umnyango. Umsolwa uthole ummese wagqekeza ukuze angene ngaphakathi ngewindi langemuva nokuyilapho ahlasele khona umufi,” kuqhubeka uCovane. Omakhelwane bagqekeze umnyango wavuleka nokuyilapho bethole khona umufi esethule. Owesimame uyavela namuhla enkantolo yeMantshi eBloemfontein ngecala lokubulala. 