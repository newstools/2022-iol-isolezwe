BONISWA MOHALE NJENGOBA namuhla (Mashi 15) umhlaba uzobe ugubha usuku olubizwa ngeWorld Consumer Rights Day, naseNingizimu Afrika kukhunjuzwe abathengi ukuba bawazi amalungelo abo. UNksz Reana Steyn, ongumxazululi wezindaba ezithinta amabhange, uthe abathengi kufanele bawazi amalungelo abo ngoba kunezinkampani nezigebengu ezihlale zicuthele ukubawaka. “Ngike ngithole izikhalo kubathengi engibona kahle ukuthi abawazi amalungelo abo ikakhulukazi uma bekhuluma namabhange. Kwesinye isikhathi kufakwe izikhalo ehhovisi lami ngoba singatholakali isixazululo. Bonke abathengi banelungelo lokuphathwa kahle nangendlela engenzeleli. Akufanele bacwaswe ngokwebala, ukuthi bashadile, ubulili, iminyaka nangezinye izindlela,” kusho uNksz Steyn. Uthe kubalulekile ukuthi abathengi bakhumbule ukuthi emabhange kubuye kube nemikhiqizo eyenzelwe abantu abathile ngakho abanye bangabona sengathi bayabandlululwa kanti cha. “Isibonelo nje, wonke umthengi unelungelo lokufaka isicelo sesikweletu kodwa kungenzeka angasitholi ngenxa yokuthi uma ibhange libuka isimo sakhe sezimali, lizothola ukuthi ngeke akwazi ukukhokha. Umthengi kumele akhumbule ukuthi unalo ilungelo lokuzikhulumela mayelana nenzalo okufanele ayikhokhe. Uma iphezulu kakhulu, kufanele asheshe aphume kuleso sivumelwano,” kusho uNksz Steyn. Uthe abathengi banalo ilungelo lokwaziswa ngaphambi kokuthi ibhange livale i-akhawunti yabo. “Okwamanje amabhange analo ilungelo lokuvala i-akhawunti yomuntu. Kufanele amazise ngalokhu kusasele izinsuku eziwu-30. Siyazi ukuthi kunecala elifakwe yizinkampani ngalokhu kodwa okwamanje umthetho usamile awukashintshi. Sizobona isinqumo senkantolo ukuthi sithini,” kusho uNksz Steyn. Uthe ihhovisi lakhe liyakwazi ukungenelela kulolu daba ukuze amabhange angawavali ama-akhawunti, kususwe namagama abantu ohlwini lweSouth African fraud Prevention Services. Ukhumbuze abantu ukuthi ihhovisi lakhe lisiza mahhala ngakho abafuna usizo bangashayela ku-0860 800 900.