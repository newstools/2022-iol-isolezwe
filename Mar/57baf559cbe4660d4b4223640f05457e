SINYUKILE isibalo sabantu abaswele umsebenzi eNingizimu Afrika njengoba sesimi ku-35.3% okusho ukuthi sebewu-7.9 million abantu abajika nelanga. Lezi zindaba zidalulwe nguMuz Risenga Maluleke oyiStastitician General KwaStatsSA ngoLwesibili. UMaluleke uthe bawu-278 000 abantu abaphelelwe wumsebenzi ngekota yesithathu yonyaka odlule, okusho ukuthi isibalo sabangasebenzi sisuke ku-7.6 million saya ku-7.9 million. Uthe bawu-56 000 abantu asebelahlekelwe yithemba lokuthi bayoke bawuthole umsebenzi, okusho ukuthi isibalo sabangasathembi ukuthi bayoke bathole umsebenzi simi ku-341 000. Abantu abasebenzayo bawu-14.5 million. Abantu abasha abangasebenzi bawu-3.4 million ebantwini abasha abawu-10 million. Abesifazane abamnyama abangasebenzi bawu-42% okusho ukuthi isibalo sabo siphezulu ukudlula isibalo sabangasebenzi ezweni. UMaluleke uthe abesifazane yibona abampofu kakhulu uma kuqhathaniswa nabesilisa futhi abakwazi ukuhamba bodwa bayofuna umsebenzi njengamadoda. Umkhakha wemikhiqizo ulahlekelwe ngamathuba omsebenzi awu-85 000. Umkhakha wasezindlini lapho abantu beqasha abahlanza izindlu nabacenta izingadi, uqashe abantu abawu-1.3 million. 