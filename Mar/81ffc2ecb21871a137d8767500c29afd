BONISWA MOHALE SAMUKELWE nxazonke isinqumo seSouth African Civil Aviation Authority (Sacaa) sokuvumela amabhanoyi e-Comair okuyi-Kulula neBritish Airways, ukuba andize. Amabhanoyi e-Comair aqale ukundiza izolo ekuseni, emuva kokumiswa izinsuku ezinhlanu ngoba iSacaa ikhala ngokuthi kazilandelwa izinhlelo zokuphepha kule nkampani. IComair ithe abagibeli abaphazamisekile ngesikhathi kumiswa amabhanoyi bazokwazi ukusebenzisa amathikithi abo ukuya lapho bekufanele baye khona ngaphambi kokuphazamiseka kwalezi zindiza. Ithe izoqhubeka nokulandela imigomo yezokuphepha ukuze isimo esifana nalesi singaphinde senzeke. Inyunyana yabasebenzi baseComair okuyi-National Union of Metalworkers of South Africa (Numsa), ithe iyajabula ukuthi abasebenzi bazobuyela emsebenzini bephephile njengoba i-Comair isikulungisile konke obekukhalwa ngakho. “Siyajabula ukuthi iSacaa iwabuyisile amabhanoyi e-Comair emuva kokuphothula uphenyo lwayo. Besikhathazekile sizitshela ukuthi kuzothatha isikhathi eside ukuphenywa kwezokuphepha kodwa kusheshile. Siyayibonga iSacaa ngokusebenza ngokushesha ukuze abasebenzi babuyele emsebenzini nabagibeli bazi ukuthi bagibela amabhanoyi aphephile,” kusho uNkk Phakamile Hlubi-Majola. Uxwayise izikhulu ze-Comair ngokuthi bazosiqapha ngeso lokhozi isimo ukuze babone ukuthi abaphethe banazo yini izinhlelo zokuthuthukisa le nkampani. “Sidinga abaphathi abazoqinisekisa ukuthi i-Comair iya phambili, bangathi banciphisa izindleko ngokudiliza abasebenzi. Namanje sisasifuna sihambile isikhulu esiphezulu uGlenn Orsmond ngoba amabhanoyi amiswe ngenxa yakhe,” kusho uNkk Hlubi-Majola. Abagibeli nabo bazwakalise ukujabula ezinkundleni zokuxhumana njengoba bebekhala ngokuthi ezinye izinkampani zamabhanoyi zinyuse amathikithi ngendlela exakile. IKhomishini ebhekelele ukuNcintisana okuhle, i-Competition Commission, icele izinkampani zamabhanoyi ukuthi ziwuyeke umkhuba wokunyusa amathikithi ngendlela exakile uma ezinye izinkampani zimiselwe amabhanoyi. 