IZINYUNYANA zothisha zikushayele ihlombe ukubunjwa kwekomiti elizophenya ngezinsolo zokucwasa ngokwebala esikoleni iGrosvenor Girl’s High esiseBluff, eThekwini, okulindeleke ukuthi libe seliqokiwe ngasekupheleni kwesonto. Kudingeke kuthi kusukume uNgqongqoshe woMnyango wezeMfundo KwaZulu-Natal, uMnuz Kwazi Mshengu, ukuyobhekana ngqo nezinsolo zokucwasana kulesi sikole okuthiwa kudla lubi. UMshengu umemezele ukuthi kuzoqokwa ikomiti elizolalela ubufakazi, elizosebenza izinsuku ezingu-21. Lokhu kushayelwe ihlombe yizinyunyana zothisha. UNobhala weSouth African Democratic Teachers Union (Sadtu) KwaZulu-Natal, uNksz Nomarashiya Caluza, uthe basemukele isinqumo sikaMshengu. “Ungqongqoshe kumele aqinisekise ukuthi ikomiti lisebenza ngendlela, nokuthi udaba lophenyo luyasheshiswa, iqiniso livele obala. Isihlava sokucwasa yinto endala yangesikhathi sobandlululo, ngeke isabekezelelwa. Siyabaxhasa kakhulu abafundi futhi siyabathemba ukuthi ngeke bakhulume iphutha uma bethi bayacwaswa,” kusho uNksz Caluza. UNobhala-Jikelele weNational Teachers Union (Natu), uNksz Cynthia Barnes, uthe bakujabulele okwenziwa wungqongqoshe. “Izingane ziphazamiseke kakhulu esikhathini esidlule ngenxa yeCovid-19. Kungakuhle ukuthi uphenyo lusheshe ukuqinisekisa ukuthi izingane aziphazamiseki. Izigameko zokucwasa ngokobuhlanga sizigxeka kakhulu, ngakho isinyathelo esithathwe wungqongqoshe ukubhekana nazo, siyancomeka,” kusho uNksz Barnes. UNkk Thirona Moodley weNational Professional Teachers' Organisation of South Africa (Naptosa), uthe ukuphazamiseka kokufunda esikoleni ngenxa yalezi zinsolo, kuyakhathaza kakhulu. “Yizinsolo ezibucayi ezidinga uphenyo olunzulu. SiyiNaptosa siyajabula ukuthi ungqongqoshe nenhloko yomnyango, bavakashele isikole esithintekayo okukhombisa ngokusobala ukuthi udaba balusukumele. Sinxusa abafundi nabazali ukuthi baqinisekise ukuthi ukufunda kuyaqhubeka ngesikhathi kusaqhutshwa uphenyo,” usho kanje. Ukusukunyelwa kwalolu daba kulandela ukuthi kuthe ngesonto eledlule, abafundi abamnyama esikoleni bagoloza ukungena emakilasini bebhikisha, bekhala ngokucwaswa okuthiwa kwenziwa ngothisha nabafundi abamhlophe okukhona kubona nothishanhloko. 