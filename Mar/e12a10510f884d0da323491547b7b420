KUDUMA amakhanda kubazali bengane yomfana eneminyaka emibili eduke emqashweni eBomvini, eNgwelezane, ngeSonto. Abazali bakaNhlosenhle ‘Enhle’ Lwandile Ndimande (2) esibike ngokunyamalala kwakhe izolo bathi sebethola izingcingo nemilayezo ebasabisayo ngokuduka kwakhe. UNkosenhle ulahleke kade edlala egcekeni nenye ingane eneminyaka engu-5. Uyise, uMnuz Khumbulani Ndimande, utshele Isolezwe izolo ukuthi ngoLwesibili ebusuku unina ka-Enhle uthole ucingo kumuntu ongaziwa, ethi akamnike inombolo yakhe kaWhatsapp. Uthi uyalele unina ka-Enhle ukuthi angamniki inombolo yakhe kodwa akamnike ekayise wengane (uNdimande) ukuze lo muntu ezoyithumela kuye le miyalezo afuna ukuyithumela. “Phakathi kwemiyalezo ayithumele uthe ingane ikhona isaphila kodwa kuzodingeka ukuthi sifake imali engu-R4000 uma sifuna bayibuyise. Uqale wafuna uR2500 kodwa wabuye wayinyusa,” kusho uMnuz Ndimande. Uthe lo muntu umtshele ukuthi akasuse yonke imibhalo ayifake ezinkundleni zokuxhumana, lapho ecela khona usizo lokufuniswa ingane. Uthe kunalokho akabhale atshele izwe ukuthi ingane isitholakele. “Uphinde wathi asiyiyeke indaba yokuthi silokhu sixhumana namaphoyisa ngalo ludaba ngoba leyo nto izoholela ekutheni bavele bayibulale ngempela ingane,” kuchaza uMnuz Ndimande. Ulande wathi lo muntu ongaziwa uthe ingane njengamanje isenyangeni eJozini, ilinde usuku lwanamuhla lapho izokwenziwa khona umhlatshelo uma beba nenkani bengayifaki le mali edingekayo. Uphinde wathi okunye okubadidayo ukuthi lo muntu ngathi ukhona endaweni ngoba wonke umnyakazo wabo uyabatshela ngawo. “Sithukile, asazi ukuthi yikuphi okufanele sikwenze. Kwasathina sesizibona singaphephile ngoba asiqondi ukuthi lo muntu kanti ukuphi kahle hle. Sisabela kakhulu impilo yengane yethu esingazi ukuthi kumanje ikuphi ngempela nokuthi iphephe kangakanani lapho ikhona,” kusho uMnuz Ndimande. Amaphoyisa ngoLwesibili athe ayaphenya ngokuduka kwale ngane. Izolo agcine engayiphendulanga imibuzo ngokusatshiswa kwabazali bengane ngemiyalezi.  