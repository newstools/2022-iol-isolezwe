AMAQEMBU aphikisayo ayifanise nokugcina icala inkulumo yasebalomali kaNgqongqoshe wezeZimali KwaZulu-Natal, uNkk Nomusa Dube-Ncube, ayethule esiShayamthetho sesifundazwe izolo. Amaqembu aphikisayo athe kuningi uNkk Dube-Ncube angazange ekusho ngesikhathi ethula lesi sabelomali esinguR143 billion. Nokho la maqembu athe uNkk Dube-Ncube uzamile kwazise ebebhekene nesimo esinzima njengoba umnotho wakuleli untengantenga. Umholi we-IFP esiShayamthetho, uMnuz Velenkosini Hlabisa, uthe okubajabulisile wukuthi uNkk Dube-Ncube akazange ayithi vu eyokwakhiwa kwesiShayamthetho sesifundazwe esisha. “Akazange abe ngisho indibilishi ekwakhiweni kwesiShayamthetho esisha, lokhu kuyasijabulisa ngoba vele sihlezi sisho ukuthi lolu hlelo luzomosha nje imali kahulumeni kungenasidingo.” Nokho uHlabisa uthe baphoxekile ukuthi uMnyango wezokuThutha nowezokuHlaliswa kwaBantu ayizange ithole okuthe xaxa. Uthe ukunganikezwa koMnyango wezokuThutha imali ethe xaxa kusho ukuthi lo mnyango angeke ukwazi ukwakha imigwaqo kanye namabhuloho asesimeni. Uthe kanjalo noMnyango wezokuHlaliswa kwaBantu nawo angeke ukwazi ukwakhela abantu izindlu. Umholi we-DA esiShayamthetho, uMnuz Francios Rodger, uthe baphoxekile ukuthi uNkk Dube-Ncube akazange akhulume ngesikweletu sezinduna, ezikweletwa uR600 million wemiholo yazo. “Ngesonto eledlule sathenjiswa ukuthi kungase kube nesimemezelo sokuthi uhulumeni kazwelonke yiwona ozokhokha le mali. Ukungakhulumi kwakhe ngale ndaba kusho ukuthi uhulumeni wesifundazwe yiwona ozokhokha le mali.” URodgers uthe le nkulumo ayizange ibahlabe umxhwele. “Sibone ezigcinela icala nje.’’ Okhulumela i-ANC KwaZulu-Natal, uMnuz Nhlakanipho Ntombela, uthe bajabule ngenkulumo kaNkk Dube-Ncube. Uthe le nkulumo ibeke phambili abahlwempu. Uthe njengamanje sebelindele ukuthi iminyango kahulumeni isebenzise ngendlela lezi zimali ezabelwe. Ngaphambi kokuthi uNkk Dube-Ncube athule inkulumo yakhe, amalungu eNehawu abe nombhikisho. Phakathi kwezinto la malungu akhala ngazo, wukungagcinwa kwezethembiso zokukhushulelwa kwabasebenzi bakahulumeni imiholo yabo. La malungu athe yize izindleko zokuphila zikhuphuka zonke izinsuku, kodwa uhulumeni akafuni ukukhuphulela abasebenzi bakhe amaholo.