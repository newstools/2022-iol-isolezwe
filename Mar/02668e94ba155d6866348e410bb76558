SIMPHIWE NGUBANE KUHLWE emini endodeni eneminyaka engu-28 ebisibalekele amaphoyisa unyaka wonke ekhalelwe amasongo kaSigonyela  ngecala lokudubula ibulale iphoyisa e-Iniwe, eMpangeni ngoMashi 6 nyakenye. Umsolwa oneminyaka engu-28 uboshwe ngoMgqibelo wavela enkantolo yeMantshi yaseMpangeni ngoMsombuluko. Usolwa ngokudubula abulale umseshi uSergeant Thamsanqa Mbedu (47) amahlandla angu-27. Umsolwa uzophinde avele kule nkantolo ngoMashi 22 esezocela ibheyili. Okhulumela oKlebe KwaZulu-Natal, uCaptain Simphiwe Mhlongo, uthe umsolwa ubesebalekele amaphoyisa unyaka wonke efunwa engatholakali. UMhlongo uthe le ndoda iboshwe wuphiko lwamaphoyisa eVisible Policing eSikhaleni ngoMgqibelo kanti igqunywe ezitokisini. Kuthiwa uMbedu wayesemsebenzini ehamba ngeveni yamaphoyisa iToyota Hilux emhlophe eyayingamakiwe ngo-21.20 ebusuku ngesikhathi evinjezelwa yimoto eyayipakwe emgwaqweni eduzane kwaseDickâ€™s Tavern, ayishayela amalambu aluhlaza efuna iqhele endleleni. Ngesikhathi esalinde iqhele le moto uMbedu, kuthiwa kwaqhamuka ngemuva kwakhe indoda eyayihamba ngezinyawo axakazisana nayo, neyabe isihosha isibhamu yamdubula amahlandla amaningi washonela endaweni yesehlakalo. Umsolwa wadla phansi kanti wayesekhishelwe nencwadi yokuthi aboshwe abekade ethungathwa ngayo ngamaphoyisa. Lesi sehlakalo sagxekwa amaphoyisa, osopolitiki esiShayamthetho nawumndeni kaMbedu. Isolezwe laxoxa nonina kaMbedu owayekhihla isililo ocingweni ekhala ngesihluku okwabulawa ngaso indodana yakhe. Wabuza nokuthi kungani yayisetshenziswa yodwa ebusuku? Wacela uNgqongqoshe wamaPhoyisa, uMnuz Bheki Cele ukuthi aqashe amaphoyisa amasha futhi kutholwe umuntu obulale uMbedu. 