KUTELEKE abasebenzi benkampani eyakha amabhokisi okungcwaba kanokusho  ePhoenix, eThekwini izolo befuna ukuthi umqashi abakhuphulele amaholo. Abasebenzi benkampani iSouth African Funeral Supplies bathi sekuphele iminyaka behola uR3 500 ngenyanga, akuna-Provident Fund futhi abayitholi iphelele imali yokusebenza amahora engeziwe. Kuthiwa kwale ngisho umqashi esebancenga abasebenzi ethi ababuyele emsebenzini ngoba kuphazamiseka umkhiqizo kodwa banqaba. Bafuna ukuholelwa uR1 800 ngesonto (R7 200 ngenyanga) bese kuphuculwa izimo abasebenza ngaphansi kwazo abathe ziyingozi. Le nkampani inabasebenzi abalinganiselwa ku-350, kulesi sibalo bawu-170 inkampani ethe basesitelekeni esingekho emthethweni. Omunye wabasebenzi abatelekile, ocele kugodlwe igama uthe inkampani ayibakhokheli abasebenzi abalimalele emsebenzini. “Ufika uphelele kule nkampani uphume usukhubazekile ngenxa yokulimala esikuthola emsebenzini ujike ungakhokhelwa. Okusikhalisa kakhulu iholo esinikwa lona lincane futhi asinakwa uma sicela ukukhushulelwa,” kusho umsebenzi. Uzakwabo obetelekile uthe isiteleka siqale ngesonto eledlule kodwa sama ngesikhathi kunezingxoxo. Asigculisekanga izimpendulo umqashi asinike zona kwebesikufuna sathatha isinqumo sokubuyela emgwaqweni ngoLwesibili nanamhlanje (izolo). Umuntu ofike izolo emsebenzini uhola imali efana neyomuntu oneminyaka engu-10 esebenzela le nkampani,” kuchaza umsebenzi. UMnuz Mdu Radebe weLabour Desk kwi-EFF futhi okunguye okhulumela abasebenzi nenkampani, uthi bangasohlangothini lwabasebenzi angafuni baxhashazwe. Ubekanye nabo beteleka wakhala ngeholo elincane elinikwa abasebenzi ekubeni bezikhandla kanzima amahora amade emsebenzini. Isikhulu esiphezulu sale nkampani, uMnuz Ricardo Yenketsamy, sithe kudingeke abize amaphoyisa ngoLwesibili azoxazulula isibambene ngezihluthu. Uthe zadingidwa futhi zaxazululwa izinkinga ababekhala ngazo abasebenzi ngeledlule okubalwa kuzona umfaniswano, izimpahla zokuzivikela uma besebenza, imigudu elandelwayo uma kufakwa izikhalo nokunye. Uvumile ukuthi ngoJanuwari inkampani ibifuna ukukhuphulela abasebenzi amaholo kodwa ukufadabala komnotho ezweni nenkinga yokucima kukagesi kwenze kwaba nzima ukuwakhuphula. “Abasebenzi siyabatshela ngokuqhubeka enkampanini futhi asifuni baphelelwe imisebenzi. Bangenele isiteleka esingekho emthethweni bakhinyabeza umkhiqizo. Ihhovissi lakwaNdabazabantu enkampanini yilona elizothatha isinqumo ngokumele kwenzeke lilandela imithetho yabasebenzi,” kusho uYenketsamy. Ungene ezintangeni ngesikhathi ebuzwa ukuthi kuzokwenzekani ngabasebenzi abangenele isiteleka athe asikho emthethweni. 