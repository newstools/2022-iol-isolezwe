UKWESEKWA kwebhizinisi lakhe eligxile ekucwaleni amakhanda ezingane uthi kube ngumusa kaNkulunkulu usomabhizinisi waseBallito obuye abe ngungoti ekucwaningeni ngokusebenza kwezingxenye zomzimba, uNksz Thabile Mwandla (43). UNksz Mwandla uneBrighter Kidz Salon asanda kuyivula e-Oddyssey Shopping Mall, eBallito. Uthe ubone ithuba lokuthi ingabi khona i-salon ebhekele izingane kuphela. “Njengomuntu ongungoti obengahlali ndawonye ngenxa yomsebenzi wami ongihambisayo, ngibone ngiba nenkinga uma ngizama ukuthola indawo lapho engingacwala khona amakhanda ezingane zami uma ngisekhaya njengoba ngiqhamuka kwaNgoni, kwaMaphumulo. Ngithole ukuthi ayikho indawo eyenza le nto engiyifunayo. Yilapho ngithathe khona isinqumo sokuthi ngiqale ibhizinisi lokucwala amakhanda ezingane ngenxa yokubona isidingo. Ibhizinisi ngiliqale ngenyanga edlule kodwa indlela elivele lesekwa ngayo ingithusile. Amakhasimende ami athi kudala eyifuna indawo yalolu hlobo ngoba awakhululeki ukuletha izingane zawo e-salon ecwala namakhanda abantu abadala,” kusho uNksz Mwandla. Uthe ngenxa yokuthi yena uhlala ematasa njengoba esebenzisana nezibhedlela eziningi ukwenza ucwaningo ngemishanguzo, uthathe isinqumo sokuqasha abantu azobathemba ebhizinisini lakhe ukuthi bazophumelelisa iphupho lakhe. “Ngiqashe abasebenzi abane, okunguLungile Vezi oyimenenja, Samira Mthiyane, Nozipho Mcanyana no-Avashnie Naicker abacwala izinwele. Nami ngibuye ngifike khona ukubheka ukuthi yonke into isahamba ngendlela,” usho kanje. Ekhuluma ngempilo yakhe uNksz Mwandla, uthe ukhule evele ethanda umsebenzi othinta ezempilo. Yingakho engazange acabange kaningi ukuthi uzofundelani njengoba ufundele iClinical Technology wase egxila kwiPulmonology, okungumsebenzi wokugxila ekusebenzeni ngamaphaphu. Amabanga aphansi uthe uwaqale eSukuma Primary School, Otimati Primary School, waya eMzwamandla High School. Uphothule u-matric ngo-1996 eVukuzakhe High School. Emva kuka-matric uye kokwenza iClinical Technologist eDurban University of Technology. Kusuka lapho uthe uthole umsebenzi ezibhedlela ezehlukene. Uqale wasebenza eGrooteskuur Hospital, waya eBaragwanath Hospital wafike waba wumphathi eGeorge Mukhari Hospital. Ngo-2006 uthe uthathe isinqumo sokuthi angene emkhakheni wokwenza ucwaningo ngemishanguzo, wase enza izifundo zocwaningo e-University of Liverpool. Ebhizinisini uthe ubambisene nomyeni wakhe, uMnuz Sihle Mthiyane anabantwana ababili naye, u-Olwethu (17) noSithelosihle (6). Uzalwa nguMnuz Dete Dlamini ongasekho emhlabeni noNksz Ntombi Mwandla. Ungowesithathu ezinganeni zakwabo kunina. Uyise unabanye abantwana okwenza babe yisishiyagalolunye sebebonke. Kafushane ngoNksz Mwandla: –Ekudleni uthe uthanda inhlanzi nenyama, aphuze namanzi –Ukhonze ukujima nokufunda izincwadi –Useke wavakashela amazwe amaningi phesheya kwezilwandle okukhona kuwona iGermany, London, Europe, France, Hong Kong, Asia, namanye amaningi e-Afrika –Osekuke kwamphatha kabuhlungu wukushona komngani wakhe, uLindiwe Cindi, engozini yemoto ngoJanuwari athi ubengumngani omkhulu abehlala enaye no-Andile Biyela –Okumjabulisayo wukuphumelela kwebhizinisi lakhe lokucwala izinwele elibukeka liza kahle yize liselisha –Ukhonze umndeni wakhe nokusiza abanye abantu –Ezimotweni uhamba nge-Audi Q5 kodwa unesifiso sokuhamba ngeRange Rover ngelinye ilanga