 BAKHATHAZEKILE abazali bomfanyana oneminyaka emibili olahleke ngendlela engaqondakali ngeSonto emqashweni. UNhlosenhle Lwandile Ndimande (2) uduke kade edlala nengane (5) yomunye wesifazane oqashe nabo kuyo le miqasho eseBomvini, eNgwelezane. Ngokusho kukayise ka-Enhle, uMnuz Khumbulani Ndimande,  ubecambalele, unina ka-Enhle epheka ngesikhathi lezi zingane zidlala egcekeni. Uthi abazange banake kangako ngoba isango lihlale livaliwe, basuke bazi ukuthi izingane noma zikhetha ukuyodlala emnyango zisuke zisaphephile. Uthi bekungabo-04:30 ngesikhathi unina ka-Enhle ephuma eyobabheka ngaphandle ngoba ubesefuna ukumgeza. “Uqaphele ukuthi akekho u-Enhle egcekeni. Umemezile kodwa lutho ukusabela. Uhambe wayobheka emqashweni kanina wengane ena-5 abedlala nayo nokuyilapho ethole khona ukuthi zombili izingane azikho,” kusho uNdimande. Uthe yilapho abamvuse khona ukuthi akuhanjwe kuyobhekwa izingane ngoba akucaci ukuthi ziphi. Uthi ngesikhathi beyophuma ngesango baqaphele ukuthi kulokhu, isango alikhiyiwe. “Sihambile sayobheka emgwaqweni, sahlangana nalo ona-5 ehamba ekhala. Simbuzile ukuthi uyaphi, wathi ubethi uya kubo kanina, okuwumuzi okhona endaweni. Simbuzile ukuthi uphi u-Enhle wathi u-Enhle ubehamba naye kodwa wajika waphindela emuva,” kusho uNdimande. Uthi lona ona-5 ubebukeka ethukile kodwa ngoba uwumntwana othulayo, akukho akuchazile mayelana nokuthi yini le emthusile. Uthi bamcingile umntwana wabo kodwa lutho ukumthola baze babikela amaphoyisa ngabo-06:30. Uthi nawo afikile amcinga kancane kodwa angamthola. “Siqhubekile sacinga, sihambe singena umuzi nomuzi sibuza ukuthi abambonanga yini u-Enhle kodwa bonke bebelandula. Size sayeka ngabo-2 ekuseni ngesikhathi sesibona ukuthi kule mizi esihambe singqongqoza kuyo abasasivuleli.” “Sikhathazekile ngoba le ndawo igcwele kakhulu imiqasho ngakho iningi lethu asazani, sivela ezindaweni ezahlukene. Nami nje ngingowokuzalwa KwaNongoma,” Uthe okunye okuphinde kubakhathaze ukuthi kunamahlathi nezimoba kule ndawo okwenza babe novalo. Okhulumela amaphoyisa KwaZulu-Natal, uColonel Thembeka Mbele, uthe uphiko lwamaphoyisa aseMpangeni, oluphenya amacala odlame lwasemindenini, ukuvikelwa kwabantwana nawocansi, anxusa umphakathi ukuthi ulekelele kolokuduka kwale ngane. “Ugcine ukubonwa egqoke isikhindi esibomvu, ivesti elinemigqa eluhlaza nemhlophe nezicathulo ezinavy. Noma ngubani onolwazi ngale ngane uyacelwa ukuba athinte amaphoyisa enombolweni ethi 08600 10111,” kusho Col Mbele. 