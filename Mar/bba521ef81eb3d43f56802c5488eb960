MHLENGI SHANGASE IPHINI likaMengameli wezwe, uMnuz David Mabuza, likuchithile ukuthi ladlela abantu baseBarberton, eMpumalanga, ipulazi. UMabuza, obephendula imibuzo emkhandlwini wezifundazwe izolo, uthe akulona iqiniso ukuthi wadlela umphakathi wakule ndawo ipulazi, wathi ipulazi analo ngelakhe. “Ngifisa ukuqale ngicacise ukuthi akulona iqiniso ukuthi kukhona umhlaba engawudla eMpumalanga. Akukho kumina ukuthi ngingenza into enjalo ngiyiphini likamengameli wezwe. Ipulazi enginalo lincane, ngazithengela lona ngemali yami. Ngiyabazi ubuhlungu bokuthi uphucwe umhlaba ngakho akuyona into engingayenza komunye umuntu,” kusho uMabuza. Ubephendula ilungu le-EFF, uNksz Mmabatho Olive Mokause, osole uMabuza ngokuthi wadla umhlaba wabantu. Usole wonke amalungu e-ANC ngenkohlakalo, wathi azabela umhlaba wabantu. “I-ANC ayikhohlakele, amalungu e-ANC ongathi akhohlakele kodwa hhayi inhlangano. Wonke amalungu kuwona wonke amaqembu, hhayi kwi-ANC kuphela, kudingeka abhekane nomthetho, singawavikeli. Kumele siyibike inkohlakalo uma siyibona yenzeka,” kusho uMabuza. UMabuza uthe mkhulu umsebenzi osasalele izwe mayelana nokubuyiswa komhlaba owathathwa kubantu. Uthe kudingeka uR65 billion ukukhokhela zonke izicelo zokubuyiselwa komhlaba ezafakwa ngaphambi kukaDisemba 1998. “Sinenkinga enkulu yemali okwenza uhlelo lokubuyiselwa emuva komhlaba luhambe kancane. Zibalelwa ku-6 907 izicelo ezisasilele emuva, izifundazwe ezinesibalo esiphezulu sezicelo yiKwaZulu-Natal ngezingu-2234. Kulandela iMpumalanga ngezingu-1596, kube yiLimpopo ngezingu-1206 ne-Eastern Cape ngezingu-662.” Uvumile ukuthi ukungaqini kwezinto emingceleni yikhona okwenza kube nabantu abaningi bakwamanye amazwe abakuleli ngokungemthetho. Uthe kumele kuqiniswe izinto emingceleni ukuze kwehle ubugebengu obuthinta ukwebiwa kwezimoto, imfuyo nobunye ubugebengu obudlange ezindaweni ezakhele imingcele. Ukhale ngokuthi ubugebengu, noma kuthiwa kwenziwa ngumuntu wakuleli noma ngowokufika, kumele buthathwe njengobugebengu. “Ukuthi benziwa ngumuntu wokufika noma wakuleli, ubugebengu wubugebengu nje. Kumele babanjwe abenza lo mkhuba baboshwe. Abokufika abakuleli ngokungemthetho kumele babuyele emazweni abo. Okubi nje ukuthi bayabuyiselwa kodwa emuva kosuku babuye bangene kuleli ngenxa yokuxega kwezinto emingceleni.” Bekungokokuqala kulo nyaka uMabuza ephendula imibuzo ePhalamende kanti namhlanje yithuba likaMengameli Cyril Ramaphosa lokuphendula imibuzo. 