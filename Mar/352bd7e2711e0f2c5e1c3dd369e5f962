INJABULO kumalungu omphakathi umasipala wethula izinhlelo zokwakha inxanxathela yezitolo eNkandla. Lokhu kuzobe kungokokuqala ngqa ukuthi lo masipala wakhe inxanxathela yezitolo ezinkulu okubalwa namabhange. Amalungu omphakathi atshele leli phephandaba ukuthi selokhu labakhona idolobha eNkandla akukakaze kube nezitolo ezinkulu. La malungu omphakathi akhala ngokuthi agcine esemosha imali eyothenga kwamanye amadolobha noma efuna amabhange. UMnuz Bongi Ndima waseMachobeni, uthe ukwakhiwa kwale nxanxathela kuzovula namathuba emisebenzi kuleli dolobha. "Ukwakhiwa kwezitolo kuzosilekelela kakhulu ngoba noma imali yokuthenga ikhona  kuba izitolo ezingekho eduze. Izitolo ezinkulu azikho kuleli dolobha nokwenza umuntu agcine eyothenga kwelinye idolobha nokumosha imali. Amabhange mabili kuphela edolobheni uma ufuna ukusebenzisa amabhange amakhulu uyaphoqeleka ukuya oLundi naseMelmoth. Uma sekuzoba seduze kuzosiza nokuthi abantu bathole nemisebenzi ngoba iningi lisebenza ezitolo zabokufika," kusho uNdima. UNksz Vuyelwa Majola waseNdweni, uthe bangafisa intsha ihlomule kakhulu ngoba ibhuquza emakhaya neziqu ezahlukene. "Singajabula uma bezothi besakhela abaholi baqinisekise ukuthi kuqashwa intsha ngoba ifundile kodwa ayisebenzi. Sihleli emakhaya neziqu, ukwakhiwa kwalezi zitolo kuzobe kuyinto enkulu nesifisa amathuba atholwe intsha yendawo kuqala," kusho uNksz Majola. Imeya kaMasipala waseNkandla uMnuz Mbhekiseni Biyela iveze ukuthi kuzokhucululwa nedolobha ukuqinisekisa ukuthi lisezingeni elifanele ukuheha abatshalimali. UBiyela uthe kuzoshintsha nendawo okwakhiwe kuyo irenki yamatekisi yakhiwe kabusha nokuyindlela yokuyithuthukisa. "Sibe nengxoxo nabaphathi berenki savumelana ngokuthi siyisuse lapho ikhona ukwakha inxanxathela yezitolo. Nohlelo lokwakha sesiluphothulile sabathola nabazokwakha inxanxathela yezitolo, sengilwethulile emakhosini nakosomabhizinisi bendawo. Kuyongijabulisa nokubona osomabhizinisi bendawo behlomula kule ntuthuko esiyeletha emphakathini," kusho uBiyela.  Ukushintshwa kwerenki yamatekisi, amalungu omphakathi aveze ukuthi nakho kudinga ukubhekisiswa kungagcini sekwenza kube nzima kubathengi.