KHETHA SANGWENI  KUNENHLANSI yethemba ngendaba yokugcotshwa kweSilo uMisuzulu kaZwelithini, omenyezelwe ukuthi athathe isihlangu sikayise okhothame ngonyaka odlule. ISilo uZwelithini kaBhekuzulu ukhothame ngoMashi wonyaka odlule, kanti kuphela unyaka engasekho. Izindaba zokugcotshwa kweSilo zibikwe nguNdunankulu kaZulu inkosi Mangosuthu Buthelezi, obekhuluma izolo enkonzweni yokukhumbula iSilo esigodlweni KwaKhangelamankengane. Khukhunjulwe uMdlokombane, kanjalo noNdlunkulu Mantfombi MaDlamini Zulu, abakhothama balandelana eduze. UMntwana waKwaPhindangene wethule inkulumo esukumisa iSilo uMisuzulu. Uthe kukhona asebekuxoxile noMengameli uCyril Ramaphosa, azokuhleba neSilo kuqala. UShenge ucele ukuhlangana neSilo ukuze badlane indlebe ngodaba emuva kokuphela kwenkonzo. “ Ngibe nomhlangano nomengameli kukhona akushilo ngokubekwa kweNgonyama kodwa ngizoxoxa nayo uma siqeda lapha ngiyibikele konke,’’ kusho uShenge. Uthe isizwe singakhathazeki ngoba uMdlokombana wasishiya nefagugu eliyiSilo uMisuzulu, ozoqhubeka nomsebenzi wokuhola isizwe. Ucele ukuba ukwesekwa kweSilo, kuqale kwabakwabo abazalwa naso. UShenge ukhuluma eyomhlangano nje, nguRamaphosa onegunya lokukhipha isitifiketi seSilo bese kuhlelwa umcimbi wokugcotshwa kwaso. ISilo sisanda kwedlula embangweni onzima wesihlalo kwaze, kwafakwana ezinkantolo kodwa okuningi kwavuna sona. ISilo uMisuzulu sisukume sabeka ambalwa naso satshela abantu abebegcwele itende ukuthi sekuyalunga, abangakhathazeki abahlale emkhulekweni. Sibonge bonke abasesekayo sase sikhala ngabathile abaphuma eceleni. “ Ngiyathokoza kakhulu kini nonke, asiqhubeke sibambane ngoba ubaba wasifundisa ubunye, inhlonipho nokuzwana. Ukuhlonipha akubizi mali ngisho ishumi, kumahhala nje. Akufuneki ukwedelela ngoba umuntu owedelelayo kukhona okumlandelayo bakwethu,’’ kusho iSilo sihleka kancane. Simbonge kakhulu uShenge ngokuma naso kunzima sathi, ngeke simkhohlwe. Amabutho abephume ngobuningi bawo evunule econsa elokhu ekhuleke njalo. Izintombi bezingazibekile phansi ziviliyela. Abantu bebengangoZulu eya emakheni, izimoto zithe chithi saka. INdlunkulu kaZulu iphinde yakuveza obala ukwehlukana phakathi, ngesikhathi ibe nezinkonzo ezimbili ngesikhathi esisodwa. Ithimba leSolezwe ngeSonto lizihambele zombili izinkonzo. Eyokuqala yile ebithanyelwe yiSilo KwaKhangelamankengane, ngesikhathi kuqhubeka enye KwaKhethomthandayo. Umkhuleko waKwaKhethomthandayo, ubuhanjelwe ngabantwana phakathi kubalwa uMntwana uMbonisi, uMntwana uThokozani noMntwana uThembi, abaphikisa ukubekwa kweSilo. Bekukhona noMntwana uSimakade, oyindodana endala yeSilo esikhotheme, oke wasikaza ukuthi angase athathe isihlalo. UMntwana uMbonisi uthe indaba yokuthi baphakamise igama leSilo abayijahile kusazolandelwa imigudu, kuhlalwe phansi kuxoxwe. Uthe nabo iyabakhathaza indaba yomsindo eNdlunkulu, bayafisa uphele.