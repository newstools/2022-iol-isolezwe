IZIGILAMKHUBA eziziphilisa ngokwenza umsebenzi wokushushumbisa abantu zisebenzisa inhlupheko yabo yokweswela umsebenzi ukubayengela ophathe. Lokhu kuvezwe yinhlangano engenzi nzuzo, elwa nalolu hlobo lobugebengu eNingizimu Afrika, i-A21 South Africa. Lokhu kulandela isigameko esenzeke ekuqaleni kwale nyanga lapho kutakulwe khona abesifazane abane abaneminyaka ephakathi kuka-19 no 27 endaweni yomntakabani eDurban North. Laba besifazane, okuthiwa bayizihlobo, babesuswe yizigilamkhuba ezenza lo msebenzi ngoFebhuwari 28, eGoli. Lezi zigilamkhuba zazibathembise umsebenzi eCall Centre ezabatshela ukuthi indawana thize eThekwini. Ngokombiko wamaphoyisa, laba besifazane babebahlanu ngesikhathi besuka eGoli kodwa oyedwa wabo wasola ukuthi kunokushaya amanzi, waphunyula ngaphambi kokuba bayovalelwa kulo muzi oseDurban North. Laba abane kwathi uma befika kulo muzi kwashintsha ukudla epuletini, ‘abaqashi’ babatshela ukuthi umsebenzi abazowenza owokuhweba ngocansi. Kuthiwa baphunyule kulolu gibe lokushushumbiswa emuva kokuthi oyedwa wabo owayeneselula, ehlabe umkhosi, bathola usizo lokutakulwa ngamaphoyisa. I-A21 South Africa iveze ukuthi nyakenye ucwaningo lwayo lukhombise ukuthi u-42.11% wamacala okushushumbiswa kwabantu, abagilwa basuke bekhohliswe ngokuthi kunamathuba omsebenzi. “Akungatshazwa ukuthi lokhu kudalwa yizinga eliphezulu kakhulu lobugebengu esilibonayo eNingizimu Afrika ngakho sibona isibalo esikhulu sabantu abazimisele ukwenza noma yini ukuze bathole umsebenzi, baziphilise.” “Lesi sigameko nje salaba abesifazane abane abasuswe eGoli, bathenjiswa umsebenzi ongekho, yilo kanye itulo elisetshenziswa yizigilamkhuba ukudoba abagilwa ngomsebenzi,” kusho i-A21. Le nhlangano ithi phakathi kwezinye zezinhlelo ezisebenzisayo ukulwa nalesi sihlava ukufundisa nokuhlomisa ngolwazi ukuze abadotshwayo basheshe bakwazi ukubona ubungozi bokushushumbiswa. “Lokhu sikwenze ngezinhlelo ezifaka phakathi ukubafundisa ukuthi bayipopola kanjani ingozi uma beyibona iza,” kusho i-A21. Okunye abathe babuye bakwenze ukusebenza ngokuhlanganyela neziphathimandla zemiphakathi eyahlukene ukuvikela abagilwa nokuqinisekisa ukuthi abashushumbisi bayagwetshwa. Uhlelo lokugcina abathi bayalwenza ukuqinisekisa ukuthi abasinde beshushumbiswa baqale kabusha impilo, banikwe nokunakekelwa abakudingayo, indawo ephephile yokuhlala kanjalo nokusizwa bashintshe izindawo zokuhlala uma bedinga ukuzishintsha. Ithi iphinde iqeqeshe abosizo lokuqala njengamaphoyisa, amanesi nosonhlalakahle okuyibo abavame ukubhekana nabagilwa kuqala emva kwezigameko zokushushumbiswa. Ithi iyakholelwa ekutheni izinhlaka zikahulumeni ezahlukene ziyakwenza okusemandleni ukubhekana nalesi sihlava kodwa lihlale likhona ithuba lokwenza kangcono. “Esifisa ukukubona uhulumeni eqinisa kakhulu kukho wukunezela izinsizakusebenza ezinhlakeni eziphenya ngala macala. Siyakuqonda ukuthi kuzo zonke izinhlaka ezenza lo msebenzi asanele isibalo sabantu abazosebenza kuzo nokwenza kugcine kuhamba ngonyawo lonwabu ukuphenywa kwala macala,” kusho i-A21. Okhulumela uMnyango wezokuThuthukiswa koMphakathi eKZN, uMnuz Mhlaba Memela, uthe banazo nabo izinhlelo ezibhekene nalesi sihlava kanti bazifaka ngaphansi kwezinhlelo zokuhlukunyezwa kwabantu besifazane nezingane. “Phakathi kwalezo zinhlelo ukubaqeqesha ukuthi bakwazi ukubona ingozi iseza kude, ukuzimela enkantolo uma sekuvela abasolwa, izinhlelo zokufundisa abazali bazijwayeze ukuxoxa nezingane zabo ukuze kube lula ukuthi zibatshele uma kukhona ezikusolayo,” kusho uMemela Uthe abantu kumele bakhumbule ukuthi ukulwa nalesi sihlava, kufanele kubambisane zonke izinhlaka zomphakathi. “Kulezi zinhlelo eziningi esinazo, sifuna ukubona imiphakathi ibamba iqhaza ngoba ekugcineni lezi zigameko zenzeka kuyo.” Uxwayise ngezinkundla zokuxhumana, wathi kufanele ziqashelwe ngoba nazo ziyalibamba iqhaza ekunyuseni izibalo zabashushumbiswayo ngoba ezinye izigilamkhuba zibadoba kuzo. Ngokombiko wamaphoyisa, udaba lwalaba abane abasanda kutakulwa lusaphenywa, akakuboshwa muntu. 