SIMPHIWE NGUBANE OWESILISA waseMlaza kwaL, obephila ngesibhaxu sentombi yakhe, uthi useyixolele emva kokuthi ekhulumisane nayo ocingweni yaxolisa. UMnuz Sandile Sosibo (42) ubikele leli phephandaba ukuthi ubesephenduke ukudla kwenduku, ebhaxatshulwa yintombi yakhe asethandane nayo iminyaka engu-17 abekipite nayo kubo kusuka ngo-2009. Uveze ukuthi intombi yakhe ayizange ibuye ngoLwesithathu ekhaya obekuwusuku obekufanele isayiniswe ngalo amaphepha asenkantolo ayisivimbelo sokuthi ingamthinti lo wesilisa. Kuthiwa lo wesifazane uvele waphuma emsebenzini ntambama kuthangi waqonda kubo eClermont. “Ngixoxile naye ngocingo, uyakhombisa ukuzisola uma ulalele izinkulumo zakhe. Uyaxolisa yena futhi ngimxolelile,’’ usho kanje. Uthe uma ebuzwa yintatheli ukuthi bumiphi ubudlelwane bakhe nalo wesifazane, wathi bebengakalikhiphi elokuhlukana, basazoxoxa ngocingo. USosibo uthe angasakufuni ukuthi baqhubeke bahlale ndawonye nalo wesifazane ngoba lokho kumdalela izinkinga. Uveze ukuthi umndeni wakhe uyameseka kulesi simo abhekene naso, wathi uzofika ngempelasonto uphuma ekhaya elikhulu eHighflats. Uthe kuzobhungwa ngokuhlukumezeka abekade ekuthola kulo wesifazane. Incwadi uSosibo abekade eyilandele lo wesifazane enkantolo ugcine engazange ayisayine. USosibo ubikele leli phephandaba ukuthi lesi sigameko sokushaywa aze abiliswe ngamanzi emhlane yilo wesifazane yiso esimvule amehlo,  wasukuma wafuna usizo. Udaba lwakhe ulubikele inhlangano eqwashisa ngobugebengu, izidakamizwa nokuhlukunyezwa kwabantu besifazane nezingane, iThuleleni Crime and Substance Abuse. Nebala le nhlangano imesekile, yehla yenyuka naye baze bathola incwadi yasenkantolo evimbela intombi yakhe ukuthi imbeke isandla. Ubezwakala ekhululekile ocingweni uSosibo ngesikhathi kukhulunywa naye ngalolu daba. IThuleleni ikhuthaze amadoda ahlukunyezwayo ukuthi akhulume ngakho khona ezosizwa futhi kuvulwe namacala. 