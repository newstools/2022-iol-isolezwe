BASONGA ngokumasha, bavale thaqa izikhungo ezibhekelele ukuhlola abashayeli KwaZulu-Natal, abanikazi bezikole ezifundisa ukushayela bekhala ngohlelo lokubhukhela amalayisense kusethenziswa ubuchwepheshe besimanje abathi lunezinkinga. Lolu hlelo, olubizwa ngeNational Traffic Information System (NaTIS), lwaqala ukusebenza esifundazweni iGauteng emva kokuba lumenyezelwe nguNgqongqoshe eMnyangweni wezokuThutha kuzwelonke, uMnuz Fikile Mbalula, ngoNovemba nyakenye. Okhulumela inhlangano yabezikole zokushayela, iKZN Ubumbano Driving School Operators Association, uMnuz Mzwandile ‘MG’ Zondi, uthe lolu hlelo lufike nezinkinga eziningi njengoba iningi labantu lingakakwazi ukulusebenzisa. “Esibhekana nakho ukuthi sithole izikhalo eziningi abantu bebuya bezobuza kithina ukuthi lusebenza kanjani, nathi asikaze sifundiswe ngokusebenza kwalo. Okunye esikutholayo ukuthi i-system ivele ibakhahlele abantu emva kokufaka iminingwane yabo, kudingeke ukuthi aqale phansi okwenza kugcine sekubambezela izinhlelo zabafundi bethu zokuthola izincwadi zabo zokushayela,” usho kanje. Uthe iphutha elikhulu lomnyango ukuthi ngesikhathi usacabanga ngalolu hlelo, awuzange ubize umhlangano nabo njengezikole ubachazele ngokusebenza kwalo, uphinde ubafundise ukuze nabo ulwazi baludlulisele kubafundi. UZondi uthe beyizikole zokushayela esifundazweni balungiselela ukhukhulelangoqo wemashi yokwethulela uhulumeni izikhalo zabo, okulindeleke ukuthi ibe ngesonto elizayo. Ukhuluma kanjena nje, abanikazi bezikole zokufundisa ukushayela eGauteng bese bevele nabo beqalile ukuvala izikhungo zokuhlolela amalayisense bekhala esifanayo, kusuka ngesonto eledlule. Lolu hlelo lweNaTIS lugunyaza ukuthi umuntu akwazi ukuzibhukhela usuku azoyohlolwa ngalo esebenzisa uhlelo lwezobuchwepheshe efonini yakhe. 