BABUYISELWE esikoleni abafundi baka-matric baseMariathal  Combined, eXobho abebexoshiwe besolwa ngokushisa ikilasi elingumahamba nendlwana abafundela kulo. Laba bafundi baxoshwa bonke ngoLwesithathu olwedlule kulandela ukuthi kubonakale ikilasi selivutha ngesikhathi befunda ikilasi lantambama. Izolo laba bafundi bafike nabazali babo emhlanganweni obubizwe uthishanhloko kuzoboniswana ngokuziphatha kwabafundi kulesi sikole nokuthi kutholakale ukuthi ngobani abagile lo mkhuba. Omunye wabazali ongathandanga ukudalulwa, uthe uthisha bekumele lolu daba alulungise ngenye indlela hhayi ukumisa abafundi bonke. "Ukuxoshwa kwezingane zonke akusiphathanga kahle ngoba phela othisha bayazi ukuthi ngobani abebengekho ekilasini ngesikhathi kusha. Othisha bayazi ukuthi yiziphi izingane ezike zazibandakanya nama-challenge abonakala ezinkundleni zezokuxhumana okukhona kuyo nekuthiwa eyokwenza umlando, umlando challenge, engicabanga ukuthi bekwenziwa yona leyo nto njengoba kushiswa ikilasi nje. â€œBekumele kubizwe labo bazali ngoba yibo abehlulwa izingane zabo hhayi sonke, kodwa ngijabulile ukuthi izingane zibuyele esikoleni," kusho lomzali. Omunye uthe uthishanhloko uthe ubengeke akumise ukufunda kwaleli kilasi unyaka wonke njengoba asho kubona abafundi kodwa ubefuna ukuthi abafundi bakhiphe ozakwabo abagile lo mkhuba. "Akekho umfundi okuvele ukuthi wenza lo mkhuba, bathe abazi, siyabonga ngoba lolu daba seluphelile babuyele esikoleni bese nginovalo lokuthi ingane yami izohlala ekhaya unyaka wonke ngoba yafika isho njalo,"  kusho  lo mzali.