KUDUTSHULWE amaphoyisa amahlanu kwashona amathathu ngempelasonto kuleli. Esigamekweni esenzeke KwaZulu-Natal, usakhungathekile umndeni wephoyisa elinesipiliyoni seminyaka engu-17 elidutshulwe lashona litholene phezulu ngenhlamvu nabasolwa ngokuba yizigebengu, okugcine kufa abathathu. USergeant Wilson Mbongeni Ndlazi (45), obesophikweni lwamaphoyisa iFlying Squad, udutshulwe washona emgwaqweni uN2 phakathi kwaseMpangeni naseMtuba ngeSonto. Okhulumela amaphoyisa kuzwelonke, uColonel Athlenda Mathe, uthe mahlanu amaphoyisa adutshuliwe alinyazwa esemsebenzini ngempelasonto ngeshwa amathathu awo ashona. Uthe sekuqalwe uhlelo oluyisipesheli lwamaphoyisa lokuthungathwa kwabasolwa abathintekayo kulezi zigameko zokuhlaselwa kwamaphoyisa. Esigamekweni sikaNdlazi, ulandisa umndeni, uthi kuthiwa umphathi wamaphoyisa ukhiphe izimoto ezimbili ukuba ziyokwenza isivimbamgwaqo ezimpambanweni zomgwaqo KwaMbonambi. Kuthiwa imoto ebihamba umufi nelinye iphoyisa iphume ngomunye umgwaqo, kwathi enye imoto yanqwamana nemoto ebisolisa emgwaqweni nokuthe uma ijahwa yabashiya. Amaphoyisa abesemotweni eshiyiwe ashayele ucingo uNdlazi obesephambili ukuthi avale phambili imoto esolisayo. Umfowabo kaNdlazi, uMnuz Zinikele Ndlazi uthe babikelwe ukuthi umfowabo uyijahe wayifica imoto, kuyona kwaphuma amadoda amahlanu avulele ngenhlamvu ebhekise kubona bamdubula washonela endaweni yesigameko. Kuthiwa iphoyisa ebelihamba noNdlazi lihoshe isibhamu ngokuphazima kweso ladubula libhekise kwabasolwa ngokuba yizigebengu, ababili bafa ujuqu oyedwa wabaleka nenhlamvu wangena ehlathini. “Kube sekushayelwa amanye amaphoyisa ucingo ukuze ezolekelela. Okuthe uma efika kwase kudutshulwana. Obebaleke nenhlamvu utholwe ehlathini eseshonile. Izigebengu ezimbili zibalekile zisafunwa ngamaphoyisa,’’ usho kanje ngosizi. Uthe umufi ubewuthanda umndeni wakhe kanti okubehlele kwenzeke lapho unina wabo engekho kahle esimeni sempilo. Uthe kubazumile ukubulawa kukamfowabo bewumndeni. Umngani kamufi naye oyiphoyisa, uSergeant Sibonelo Mncube, uthe umufi ubewumuntu obewuthanda umndeni wakhe, enamancoko lapho kukhona yena bekujatshulwa. Uveze ukuthi baqala ukuba ngabangani noNdlazi ngesikhathi besengabasakazi esiteshini somphakathi, iMaputaland Radio ngo-2002  kuya ku-2005. Uthe uNdlazi washiya kuqala ukusakaza wayojoyina umbutho wamaphoyisa naye wamlandela. UNdlazi ushiye emhlabeni abantwana abahlanu nomkakhe.