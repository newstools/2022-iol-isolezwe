BASOLA uMnyango wezokuThuthukiswa koMphakathi ngokugqoza kohlelo lokubhalisa izikhungo zabo, zisebenze ngokusemthethweni, abezikhungo ezigcina izingane eziyizintadane nabadala, KwaNyuswa. UNksz Beatrice Mkhize ongumsunguli wesikhungo iThemba Elisha Place of Care KwaNyuswa, esinakekela izingane ezingu-34 nabadala abangu-10 kodwa esingabhalisiwe ngokusemthemthweni njengenhlangano engenzi nzuzo, uthe nakuba sekukaningi kufika osonhlalakahle bemnxusa ukuthi asivale isikhungo kuze kube siyabhaliswa, kodwa kabamchazeli ngokumele akwenze. “Uthando lwami lokunanakekela abantu abadala lwaqala kudala eminyakeni ewu-30 eyedlule, ngesikhathi ngisasebenza ekhaya labadala ngigada abelungu. Ngafunga ukuthi lokhu ngiyokwenza endaweni yangakakithi. Kuthe ngo-2010 ngazithathela ubaba omdala endaweni owayenganakwa muntu ngambeka kule ndawo, ngaqala ngamnakekela,” kusho uNksz Mkhize. Uthe ngesikhathi abantu bebona uthando ayelutshengisa kumuntu omdala emgeza, baqala baletha izihlobo zabo ezazingasenabani, wazemukela.  Uthe ugxile kubantu abadala, iningi lezingane ezinakekelwa kulesi sikhungo ngezakwakhe, njengoba ethe zintathu kuphela ezacelelwa ukuthi zihlale endaweni yakhe. “Ngeke ngiyeke umsebenzi wokusiza abantu ngenxa yokuthi angikwazi ukufaka isicelo sesitifiketi.  Uma ngivala, abantu abasizakala lapha bazoshona kuphi?  Indlu ngizakhele ngamandla ami njengoba nayo kuyihholo engibeke kulo imibhede namagumbi amathathu. Uma izingane zabafana zikhula, sengibona ukuthi seziyakwazi ukuzimela, ngiyazisusa kule ndawo ziyohlala kwami kuze kube ziqeda isikole ziyakwazi ukuzimela,” usho kanje. UNkk Thembekile Mtakwende, ongumsunguli wesikhungo esigcina izingane ezingenabani, iSiyabusiswa Orphanage naso esikhona endaweni, uthe yize enaso isitifiketi sokuba yinhlangano engenzi nzuzo, kodwa selokhu aqala ngo-2015 ukufaka isicelo sokugunyazwa wumnyango ukuthi isikhungo sakhe sisebenze ngokusemthethweni, namanje akukabuyi zimpendulo. “Noma nginesakhiwo esinje, yingenxa yoxhaso engilutholayo ngakhelwe. Uthando lokunakekela izingane ezingenabani lwaqala kudala. Kuthe ngo-2010 ngaphendula umuzi wami waba yikhaya lezintandane, “ usho kanje. Uthe okwamanje esikhungweni sakhe kunakekelwa izingane ezingu-12, ezinye sezaqeda ngisho esikoleni ziyasebenza. Okhulumela uMnyango wezokuThuthukiswa koMphakathi KwaZulu-Natal uMnuz Mhlaba Memela, uthe okubalulekile ukuthi izikhungo ziqinisekise ukuthi zihambisana nomthetho. “Akuvumelekile ukugcina abantu ungagunyaziwe yizinhlaka, kusuka kwabezempilo, ukuhlolwa kwesakhiwo nokuqinisekisa inhlalakahle yalabo ababekwe kuleso sikhungo,” kusho uMemela.