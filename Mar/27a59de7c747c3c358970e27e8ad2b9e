AMAPHOYISA athungatha abasolwa abadlwengule abesifazane ababili esontweni ngaphambi kokuba babaleke nemoto kamfundisi eThulamahhashe, ngaseBushbuckridge. Okhulumela amaphoyisa aseMpumalanga, uBrigadier Selvy Mohlala, uthi abesifazane ababili abaneminyaka engu-30 no-38 bebesegumbini lasesontweni ngesikhathi bezwa kuqhuma izibhamu ngaphambi kokuba bezwe ongqongqoza emnyango. Uthi amadoda amathathu angene ngenkani akhomba laba ngesibhamu afuna umfundisi. Kuthiwa laba basolwa bafune imali ngaphambi kokuthi badlwengule laba besifazane, base bentshontsha imishini yomculo. “Abasolwa bathathe imishini yomculo yenani lika-R28 000 babaleka ngemoto kamfundisi, iKia Picanto empunga ngombala. UKhomishana wamaPhoyisa eMpumalanga uLieutenant-General Semakaleng Manamela unxuse umphakathi ukuthi wazise amaphoyisa uma kukhona abamaziyo onalezi zinto ezebiwe. “Kuyashaqisa ukuthi abasolwa bahlasele abantu endaweni yokukhonza. Sinxusa umphakathi ukuba uqaphele futhi ungavumi ukuthenga izinto ezebiwe, kunalokho kumele ubikele amaphoyisa ngalezo zinto,” kusho uManamela.