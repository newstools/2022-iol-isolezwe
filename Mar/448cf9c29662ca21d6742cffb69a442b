UMENGAMELI wezwe, uMnuz Cyril Ramaphosa, kulindeleke ukuthi ethule inkulumo yakhe ayibhekise esizweni namuhla ngo-8.00 ebusuku. Lokhu kumenyezelwe yiHhovisi likaMengameli emizuzwini embalwa edlule kwi-akhawunti yalo yeTwitter. Ngokusho kwehhovisi lakhe, inkulumo yakhe azoyethulela isizwe imayelana neCovid-19. Ngokusho kwehhovisi, inkulumo izobe igxile kwinqubekela phambili yeNingizimu Afrika, odabeni oluthinta izindlela uhulumeni aphendula ngazo kubhubhane lweCovid-19. Inkulumo kamengameli izosakazwa bukhoma kuzo zonke izinkundla zokuxhumana zikahulumeni kanjalo naseziteshini zabezindaba. 