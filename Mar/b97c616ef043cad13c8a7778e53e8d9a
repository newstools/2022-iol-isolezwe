MININGI imithetho engalandelwa uma abantu bakha ezindaweni zamakhosi. Lokhu kuvezwe nguDkt Mbongeni Hlongwa weNyuvesi yaKwaZulu-Natal, emhlanganweni wokubonisana kwabathintekayo odabeni lokuphathwa komhlaba. Lo mhlangano wezinsuku ezimbili ubuhlelwe yihhovisi likaNdunankulu waKwaZulu-Natal, uMnuz Sihle Zikalala, kanti uqale ngoLwesibili waphela izolo. UDkt Hlongwa uthe benozakwabo, uDkt Sthembiso Myeni, benze ucwaningo bebheka uhlobo lwezindlu ezakhiwa ngabantu ezindaweni zasemakhaya. Kulolu cwaningo uthe bebegxile eMaphephetheni, okuyindawo engaphansi kwenkosi engaphansi kweTheku. "Uma wakha umuzi ngaphansi kukamasipala, kumele ube neplani yawo, kube nonjiniyela ozohlola umhlaba ukuthi ukulungele yini ukwakha leso sakhiwo, kube nezinye izitifiketi okumele zitholakale ngaphambi kokuthi kuqale ukwakhiwe. Umakhi kumele kube obhalisiwe. Kubantu abajwayelekile, akulula ukuthi yonke le mithetho ilandelwe,â€œ kusho uDkt Hlongwa. Uthe imithetho abathole ukuthi abantu bayayephula uma bakha ezindaweni zasemakhaya kuba yi-Occupational Health and Safety oqinisekisa ukuthi indawo iphephile, iNational Building Regulatory and Building Standards eqinisekisa ukuthi ngesikhathi kwakhiwa kulandelwa imigomo yokwakha yonke namithetho elawula ukuhlelwa komhlaba, iSpatial Planning and Land Use Planning Act (Spluma) neHousing Consumer Protections Act, ukuvikeleka kwabathengi," kusho yena. Uthe abakuqaphelile ngesikhathi benza ucwaningo ukuthi kunabantu abakhe imizi emihle futhi esezingeni eliphezulu eMaphephetheni, e-Adams, naKwaNgcolosi, babona ukuthi yize kunalokhu kungahleleki kodwa abantu abakhile bayakwazi ukuzenzela. "Ngabe akukakabi yini yisikhathi sokuthi kwesekwe lokhu okuhle okwakhiwe ngabantu bakithi? Imizi eminingi inezindlu ezingorawundi kodwa siyazi ukuthi indlu enjengalena ayikagunyazwa ukuthi yakhiwe yize kwaziwa ukuthi abantu abamnyana lolu hlobo lwendlu basondele kuyo kakhulu ngoba banezinkolelo ezithile ngayo. Yini eyenza indlu ewurawundi ingafakwa ngaphansi kwezindlu ezivumelekile ezingakhiwa emadolobheni?" kubuza yena. UNkk Thembeka Ndlovu-Nkabinde, weNgonyama Trust, uthe ukungahleleki akwenziwa ngamakhosi kuphela kodwa nabantu abawakhele abanye bazenzela umathanda, bengavumelananga namakhosi. "Kuyenzeka abantu abanikezwe umhlaba othile ongaphansi kwenkosi bavele bavumelane nomthuthukisi ukuthi indawo yabo sebeyidayisile, kuzokwakhiwa into ethile. Inkosi baya kuyo sebeyoyazisa kodwa uma sekubhekwa ukungahleleki, kubhekwa inkosi. Abanye basikela abanye imihlaba yabo bayidayise," kusho yena. UMnuz Mark Misseihorn, wakuMasipala weTheku, uthe kusenzima ukuthi umasipala uthuthukise izindawo ezinemijondolo ezisasilele emuva njengoba kulawula umthetho iSpluma. Uqhube wathi umasipala usuqalile ukuqhamuka nezindlela zokuthi kwaziwe ukuthi ngobani abahlala kulezo zindawo ukuze abantu abakhona bangazitholi sebesuswa. "Umasipala uhlela ukuthi kube namaphepha asayinwa ngabantu abahlala kulezo zindawo noma engeke abizwe ngamatayitela kodwa anikeza isithombe sokuthi ngobani abahleli kulowo mhlaba," kusho yena. 