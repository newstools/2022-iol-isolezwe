UMNDENI wesitshudeni saseNyuvesi yaKwaZulu-Natal, esiminze kwi-swimming pool endaweni obekugcinwe kuyo izitshudeni zalesi sikhungo okwesikhashana, unemibuzo ofuna lesi sikhungo siyiphendule ngokufa kwaso. USiphesihle Masuku (18), odabuka oPhongolo, uminze kule ndawo eseMariannhill ngeSonto. Ubenza unyaka wokuqala ezifundweni zobuthishela e-Edgewood Campus. Kuthiwa ubekade ebhukuda nezinye izitshudeni ngesikhathi yena egwiliza emva kokungena endaweni ejulile. Kuthiwa ngesikhathi esendaweni ejulile ube nebhadi lokuthi angasheshe athole umuntu ozomhlenga. Unina, uNksz Thulebona Nyawo, uthe ngesonto eledlule indodana yakhe imtshele ukuthi bakhishiwe endaweni yokuhlala izitshudeni engaphakathi e-Edgewood, bayofakwa kule ndawo agcine eshonela kuyona. Uthi umufi wamtshela ukuthi isikhungo sibatshele ukuthi siyabakhipha kule ndawo ehlala izitshudeni ngoba indawo ayikho. “Okusixakayo ukuthi emva kwesigameko ngeSonto, zithathiwe izitshudeni ebezihlala nabo kule ndawo aminzele kuyo zaphindiselwa ngaphakathi e-Edgewood lapho ezazikhishwe khona ekuqaleni. Umbuzo wethu uthi zazikade zikhishelwani khona kwasekuqaleni uma indawo isikhona futhi manje,” kusho uNkk Nyawo. Isitshudeni ebesikhona kule ndawo ngesikhathi kwenzeka isigameko, esicele ukuthi lingadalulwa igama laso, naso sithe basola inyuvesi ngalesi sigameko. Sithe ukube inyuvesi ibafake ezindaweni ezihlala izitshudeni ezijwayelekile, ngabe akubanga khona sitshudeni esiminzayo. “Ngale kokuminza kukaSphe, bekuvele kungaphephile ukuthi sihlale kule ndawo ngoba ayinabo ngisho nonogada. Okusho ukuthi kuningi vele obekungabeka izimpilo zethu engcupheni,” kusho isitshudeni. USihlalo weStudent Representative Council (SRC) e-Edgewood, uMnuz Mkhontowesizwe Gina, uthe inyuvesi ikhombisa ukungazikhathaleli nhlobo izitshudeni. Uthe lokhu ukusho ngoba zonke lezi zitshudeni ezilokhu zishoniswa le nale zenza unyaka wokuqala futhi zamukelwe yiyo inyuvesi. “Ikwazile ukuzamukela kodwa uma sekufanele izinike izindawo zokuhlala isithi ayinazo. Siyazibuza siyaziphendula ukuthi ibithi zihlale kuphi pho,” kusho uGina. Uthe lezi zitshudeni ezingaphezulu kuka-300 ziqale ngokulala esangweni lakhona e-Edgewood izinsukwana. “Ngokubona ukuthi lokhu kubeka engcupheni izimpilo zazo, sazihambisa okwesikhashana endaweni ehlala izitshudeni ekhona ngaphakathi e-Edgewood. Kodwa beziba nesitokwe sokuthi njalo ekuseni ziphume nayo yonke imithwalo yazo ngoba izindawo ebesizifaka kuzo zinabanikazi bazo abenza unyaka wesibili, owesithathu nowesine, ukuthi nje abakabuyi, basesemakhaya,” kusho uGina. Uthe lokhu bekuwumzamo wesikhashana abawenze ngoba bebona ukuthi isimo siyaphuma esandleni uma izitshudeni seziphoqeleka ukuthi zilale esangweni lesikhungo. Uthi inyuvesi ize yathatha isinqumo sokuthi izifake kulezi zindawo ezifana nale okufele kuyo uSphe ngoba iSRC isiyibuza ukuthi izothini uma kwenzeka ibhadi kube khona isitshudeni esifela esangweni. “Inyuvesi yinye into okufanele iyenze, ukuthi ivule izindawo ezihlala izitshudeni ezisemthethweni ekhethe ukuzivala ngonyaka odlule ngoba ithi ayinayo imali. Yilokho kuphela okuzoba yisixazululo kulolu daba,” kusho uGina. Okhulumela amaphoyisa KwaZulu-Natal, uColonel Thembeka Mbele, uthe kuvulwe idokodo lokufa komuntu esiteshini sasePinetown. Okhulumela iNyuvesi yaKwaZulu-Natal, uNksz Normah Zondo uthe njengoba bese bechazile phambilini, izindawo zokuhlala izitshudeni kulenyuvesi zonke sezigcwele. “Inyuvesi ibizihlelele ukuthi ihlalise izitshudeni ezingu-20 503 nonyaka,” kusho uNksz Zondo. Uthe kumanje zingaphezulu kuka-5 000 izitshudeni ezizofunda okokuqala ngqa kulenyuvesi ezinikwe indawo yokuhlala ezindaweni zokuhlala zezitshudeni. Uthe uphiko lwezokuphepha lwangaphakathi enyuvesi, iRisk Management Services kanye namaphoyisa, bayaluphenya udaba lwalesi sigameko ngokubambisana. Uthe umndeni kamufi uzonikwa ukwesekwa okudingayo kanti nezitshudeni ezibone kwenzeka isigameko,  bayaqhubeka nokunikwa usizo lokwelulekwa ngokomqondo. Uthe zisusiwe kulendawo yokuhlala okwenzeke kuyo isigameko, zayohlalisa emagumbini ezitshudeni ezibhalisile ezingakafiki okwamanje.  