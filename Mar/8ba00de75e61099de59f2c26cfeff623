UPHIKO lwakuleli olubhekele ukukhangiswa kwemikhiqizo iBrand South Africa lusungule isikhungo esizosiza osomabhizinisi abancane  abashayeke  ngamakhono amasha angabasiza ukuthi bavule kabusha amabhizinisi abo. Lesi sikhungo sokuqeqesha osomabhizinisi okufundwa kuso mahhala se-internet, iPlay Your Part Small Business Academy sisungulwe ngonyaka odlule ngenhloso yokuhlomulisa abafisa ukuba namabhizinisi, asebenawo kodwa ababona sengathi basadinga olunye ulwazi , nabebenawo agcina esewile ngesikhathi seCorona. Isikhulu esiphezulu kwaBrand SA, uNkk Sithembile Ntombela, sithe inhloso yalolu hlelo ukuthi kuxhaswe osomabhizinisi ukuze kuvuswe umnotho obufadabele. Uthe selokhu sisunguliwe isikhungo baningi osomabhizinisi abancane nabakhulu abasizakele kuso. "Kulesi sikhungo kufundwa nge-internet, usomabhizinisi ufunda kuso elapho ehlala khona,  akabinazo izindleko zokuya esikhungweni. Uhlelo lokufunda lwenziwe ngendlela yokuthi lukwazi ukusiza umuntu osazoliqala ibhizinisi, oseke waba nalo laba nezinkinga, umuntu osebenzayo ofisa ukuqala ibhizinisi nofuna ukufunda izinto ezintsha ngebhizinisi,"  kusho yena. Uqhube wathi: "Ngokubona kwami ingxenye yalolu hlelo ebasizsa kakhulu osomabhizinisi ilapho befunda kabanzi mayelana nokuthi uwathola kanjani amakhasimende amasha. Lokhu kwenza ukuthi usomabhizinisi akwazi ukuzibambela mathupha akhulise ibhizinisi lakhe noma aliqale phansi uma engenalo," kusho yena. Osomabhizinisi abafisa ukungena kulolu hlelo bangangena kwi-website yebrand SA ethi: www.brandsouthafrica.com 