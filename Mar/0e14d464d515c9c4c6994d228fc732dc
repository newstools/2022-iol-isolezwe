BAFUNWA uthuli ngamaphoyisa abasolwa abalinganiselwa kwabayisikhombisa, okuthiwa bahlasele babulala abesilisa abayisithupha abebehleli endlini, emijondolo yakwa-N, eMlaza, izolo emini. Okhulumela amaphoyisa KwaZulu-Natal, uBrigadier Jay Naicker, uthe abagilwa abayisithupha abaneminyaka ephakathi kuka-22 no-25, bashonele endaweni yesigameko kwathi ababili kubona, batholakala endaweni yesigameko belimele. “Abaphenyi ezingeni lesifundazwe, iProvincial Task Team, baphenya amacala ayisithupha okubulala namabili okuzama ukubulala. Kusolakala ukuthi ngabo-1 emini, abagilwa bebehleli endlini ngesikhathi behlaselwa ngabasolwa ababalelwa kwabayisikhombisa abebehlome ngezibhamu. “Sinxusa noma ngubani ongaba nolwazi olungasiza amaphoyisa ophenyweni lwawo ukuthi ashayele inombolo yokubika ngobugebengu ethi; 0800 10111 noma angene kwi-app MYSAPS,” kusho uNaicker. UKhomishana wamaPhoyisa KwaZulu-Natal, uGeneral Nhlanhla Mkhwanazi, usigxekile lesi sigameko waqinisekisa ukuthi bazokwenza konke okusemandleni ukuvalela izigilamkhuba. 