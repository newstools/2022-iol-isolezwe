BONISWA MOHALE ZEHLILE iziqhomo kubantu baseNingizimu Afrika, akade bezitshela ukuthi uhlelo lokunqamuka kukagesi luyaphela ngoMgqibelo, njengoba i-Eskom imemezele ukuthi ugesi usuzonqamuka ngokwesigaba sesithathu kusukela namhlanje ebusuku ngo-9 kuze kube uLwesihlanu ngo-5 ekuseni. Ngemuva kwalokho sizongena esigabeni sesibili esizophela ngoMsombuluko ngo-5 ekuseni. Lokhu kulandela isimemezelo esenziwe yilenkampani izolo ngesikhathi ifaka izwe esigabeni sesine sokunqanyulwa kukagesi. Isikhulu esibhekelele ukusebenza kwe-Eskom, uMnuz Jan Oberholzer, sithe banqume ukunqamula ugesi ngokwesigaba sesine, besuka kwesesibili, emuva kokufa kwezigubhu zabo zikagesi eKendal, Duvha, Camden naseKusile. Uthe ugesi ongekho uwu-20 839 MW kanti namanzi emadamini abo awekho kahle kanjalo nodizili uyabakhathaza njengoba kuqhubeka udlame phakathi kweRussia ne-Ukraine. “Uma udizili namanzi kusiphelela ngamandla, singaphoqeleka ukunqamula ugesi ngokwesigaba sesithupha. Ngosuku sisebenzisa amalitha awu-9 million kadizili,” kusho u-Oberholzer. Uthe akufanele abantu baseNingizimu Afrika bakhombe ngenjumbane izikhulu zase-Eskom ngodaba lokunqamuka kukagesi ngoba le nkampani ibicelile ukuthi kube khona ugesi owu-6 000MW kodwa awukho namanje. Uveze ukuthi bacelile nokuthi kwakhiwe ezinye iziteshi zikagesi kodwa lokhu akukenzeki. UMnuz Phillip Dukashe, obhekelele izinhlelo zokuphehla ugesi e-Eskom, uthe lo nyaka unzima kakhulu kubona ngoba balungisa isiteshi sabo esingavamisile ukuba nezinkinga, iKoeberg, esiphehla ugesi wenuzi. Uthe uma iKoeberg ingasebenzi kuyazwela ezinhlelweni zabo zokuphehla ugesi. Ebuzwa ukuthi ngabe siphi isikhulu esiphezulu, uMnuz Andre de Ruyter, u-Oberholzer uthe siseWashington lapho sikhuluma khona nabatshalizimali ngohlelo lokuphehla ugesi ongayingcolisi imvelo. “Asikwazi ukulindela ukuthi isikhulu sethu esiphezulu sibe khona njalo uma sinezingqinamba zokuphehla ugesi, sikhona thina siyawenza umsebenzi. Ude Ruyter useWashington ubheka ezinye izinhlelo zokuphehla ugesi. Sifuna ukusuka kugesi welahle siye kongayingcolisi imvelo. Sinazo nezinhlelo zokusebenzisa igesi nolunye uhlobo lukagesi,” kusho uOberholzer. Uthe uma isimo siba sibi kakhulu, izwe liyakwazi ukucima ugesi ngokwesigaba sesishiyagalombili kodwa wathi benza konke okusemandleni ukuthi izwe lingafiki kulesi sigaba.