MHLENGI SHANGASE NJENGOBA kuqhubeka ukucishwa kukagesi kuleli, iSadtu ikhala ngokuthi lokhu kuphazamisa ukufunda nokufundisa ezikoleni. NJENGOBA kuqhubeka ukucishwa kukagesi kuleli, iSadtu ikhala ngokuthi lokhu kuphazamisa ukufunda nokufundisa ezikoleni. UNobhala jikelele weSadtu, uMnuz Mugwena Maluleke, uthi akuwona wonke amakilasi akhanya kahle uma ugesi ungekho maphakathi nosuku. Uthi kudingeka ukuthi ukhanyiswe ugesi ngoba akufundeki uma ucishiwe. “Kunezifundo ezidinga ukuthi usebenzise ugesi, okuba yinkinga uma ucishiwe ngoba leso sifundo, asifundwa. Ukufunda ngezobuchwepheshe kuyaphazamiseka ngoba kudingeka ugesi futhi kwenza nama-smart board angasebenzi,” kusho uMaluleke. Uqhube wachaza ukuthi izikole okufundwa kuphinde kuhlalwe khona (boarding schools), azinawo ama-generator ngakho zithembele kugesi, kwawona ocishwa njalo. “Abakwazi ukudla abafundi abahlala ngaphakathi noma bafunde ngenxa kagesi. Ukucishwa kukagesi kubeka engozini izikole ngoba zigqekezwa kalula, ezinye zidinga ugesi ukuze ziphampe amanzi.” Ubalule nokuthi nsuku zonke kuba nesiminyaminya emigwaqweni ngenxa yokuthi amarobhothi asuke engasebenzi. “Sinxusa othishanhloko ukuthi babekezelele othisha nabafundi abazofika ngemuva kwesikhathi, abazobe bebambeke emigwaqweni ngoba ugesi ungekho.” Unxuse umnyango wemfundo eyisisekelo ukuthi uze nezinye izinhlelo zokuthi kube nogesi. “Akuzanywe amanye amasu, okubalwa nogesi welanga ukuze kungaphazamiseki ukufunda uma ugesi ungekho. Lokhu kungasiza enkingeni esibhekene nayo kagesi, esazoqhubeka.” Uthe labo abahluleka ukugcina ugesi ukhanya kumele bathathelwe izinyathelo kwa-Eskom. Nangesikhathi kubhalwa izivivinyo zikamatric nyakenye izinyunyana zothisha zakhala ngokucishwa kukagesi, okwakuphazamisa ezinye zezivivinyo. Umnyango wenza izinhlelo zokuthi amanye amaphepha okubalwa nalawo abhalwa kusetshenziswa ikhompyutha, abuye abhalwe emuva kokuphothulwa kwezivivinyo ukuze abaphazamiseka ngesikhathi kubhalwa, bathole elinye ithuba lokubhala. 