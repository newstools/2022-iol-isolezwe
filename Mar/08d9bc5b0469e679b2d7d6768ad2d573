ISIFO sokukhula kwezinyama okumele ngabe zingaphakathi esibelethweni noma emgudwini ohamba iqanda ngaphandle kwesibeletho, i-Endometriosis, singaba nomthelela wokuthi onaso abe nenkinga yesikhumba okungaba yizinduna, isikhumba esimaholoholo, esomile noma isifo sesikhumba esenza ukuthi kuqothuke izinwele. Ongoti bathi i-Endometriosis ijwayele ukuhlasela abesifazane abane-hormone i-ostrogen ephezulu. Le hormone isiza ekutheni ilawule ukuya kowesifazane ezinsukwini zakhe ukuze angophi kakhulu noma kancane kunokudingekayo. Uma iningi kakhulu emzimbeni ongoti bezempilo bathi idala ukuthi owesifazane abe nezinkinga zesikhumba nasebusweni noma ezingxenyeni zomzimba. Owesifazane onesifo i-Endometriosis uba nezinkinga eziningi ezithinta isibeletho okujwayele ukuthi kube ubuhlungu ngaphakathi esinyeni, ukugcwala umoya esiswini, ukopha kwakhe kungalawuleki. Ngaphezu kwalezi zinkinga ezithinta isinyo abesifazane, abanalesi sifo baba nenkinga yesikhumba esizwelayo (allergic) nesikhumba esomile esilumayo (eczema) Ngokujwayelekile onale nkinga uba nesikhumba esinamaphephelezi. Lesi sikhumba kuyenzeka sichaze ukuthi amasosha omzimba akasebenzi kahle. Ungoti wesikhumba, uDkt Nokubonga Khoza ekhasini lakhe likaFacebook alisebenzisela ukweluleka abantu abanezinkinga zesikhumba, uthi: "Izinduna ziyinkinga yabantu abasha kodwa uma usumdala ulokhu unezinduna kungenzeka ukuthi zidalwa yi-Endometriosis. Kwabanye izinduna ziba khona uma sekusondele ukuthi baye ezinsukwini zabo ngoba i-hormone iba phezulu ngalesi sikhathi. Kwabanye akubi yizinduna kodwa kuba inyama eqinile emile ngaphansi kwesikhumba eyenza ukuthi uma uthinta isikhumba kube nezinto eziqinile, kwabanye kube noketshezi olusamafutha olumnyama noma olumhlophe oluphuma esikhumbeni uma usipitshiza," kusho yena. Ungasigwema kanjani isifo i-Endometriosis? Okokuqala kumele ukhulume nodokotela wakho, uzokusiza ngolwazi olufanele umzimba wakho. Zama ukuzivocavoca (makube ngamahora angaphezu kwamane ngesonto). Gwema ukuphuza kakhulu utshwala. Gwema ekuphuzeni iziphuzo ezine-caffeine. Osenaso isifo i-Endometriosis, engenza njani? I-Endometriosis iyisifo esingelapheki kodwa uyakwa ukusebenzisa imishanguzo ukusilawula, bonana nodokotela ngolwazi olulungele wena. Kubalulekile ukushintsha indlela odla ngayo; njengokucniphisa ekudleni inyama yenkomo, unciphise ekudleni ukudla okugazingiwe (processed food), unciphise emafutheni. Kumele udle kakhulu izithelo nezitshalo nokudla okusazinhlamvu njengobhontshisi nommbila. Gwema izinkamba zikaFaro uphinde ugweme neziphuzo ezine-caffeine. Ukuzivocavoca kubalulekile. 