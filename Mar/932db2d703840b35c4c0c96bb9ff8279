UMBUSO ufuna anikezwe isigwebo esiqinile loyo owayengungqongqoshe wezokuThuthukiswa koMphakathi, uNkk Bathabile Dlamini, olahlwe yicala lokuqamba amanga efungile. UMBUSO ufuna anikezwe isigwebo esiqinile loyo owayengungqongqoshe wezokuThuthukiswa koMphakathi, uNkk Bathabile Dlamini, olahlwe yicala lokuqamba amanga efungile. Izolo, iNkantolo yesiFunda eGoli, ithole uNkk Dlamini enecala lokuqamba amanga efungile kanti icala lakhe libe selihlehliselwa u-Ephreli, lapho ezogwetshwa khona. UMbuso uphakamise ukuthi uNkk Dlamini anikezwe isigwebo esiqinile uma esegwetshwa. Umshushisi kuleli cala, uMnuz Jacob Serepo, uthe uNkk Dlamini useke walahlwa yicala ngaphambilini, ngakho inkantolo kufanele imnikeze isigwebo esiqinile kulokhu. “Uke walahlwa icala lokukhwabanisa. Wahlawuliswa uR120 000, ukuze angayi kobhadla ejele.” Ummeli kaNkk Dlamini, u-Advocate Tim Phalane, ucelele uNkk Dlamini ukuthi anikezwe isigwebo esincane. UPhalane uthe inkantolo kufanele imthathe njengomuntu oqalayo ukutholwa enecala uNkk Dlamini, esekela ngokuthi icala lokukhwabanisa agwetshelwa lona lenzeka eminyakeni engaphezu kuka-15 eyedlule. UPhalane uthe uNkk Dlamini, ongumengameli wephiko lwabesifazane kwi-ANC, i-ANC Women’s League, mdala ngokweminya (59). “Unezingane ezimbili ezifunda ezikhungweni zemfundo ephakeme. Iholo lakhe njengomengameli we-ANC Women’s League lingase liphele noma inini njengoba inhlangano ilungiselela ukuya kwingqungquthela yokukhetha ubuholi obusha.” IJaji Betty Khumalo lithole uNkk Dlamini enecala lokuqamba amanga efungile. Ijaji linqume ukuthi uMbuso ukwazile ukuveza ubufakazi bokuthi uNkk Dlamini waqamba amanga efungile. Libuye lathi abameli bakaNkk Dlamini bebebambelela ngezidindi ngesikhathi bethula ubufakazi. Likugxekile nokuqamba amanga kukaNkk Dlamini, ngesikhathi kuqulwa icala lakhe. Icala likaNkk Dlamini lisukela ebufakazini abethula kwikhomishini eyayisungulwe yiNkantolo yoMthethosisekelo ngodaba lwesixakaxaka sokukhokhelwa kwabantu isibonelelo sikahulumeni. IJaji uBernard Ngoepe, elalihola le khomishini, lathola ukuthi indlela yokuziphatha kukaNkk Dlamini, yaba nobudedengu nokungaqikeleli, labe seliyalela ukuba akhokhe inzidleko zecala. Kwatholakala ukuthi uNkk Dlamini wabugodla obunye ubufakazi ngesikhathi evele phambi kwekhomishini ngoba esaba ukuthi babungaholela ekutheni avulelwe icala. Ijaji lathola ukuthi akazange nje ahluleke ukwenza umsebezi wakhe ngendlela kuphela, kodwa wabuye wahluleka ukuveza lonke ulwazi ngokwakwenzeka. Kwatholakala ukuthi wayengeyena ufakazi onosizo njengoba ayephendula ngokuthi “angazi” noma athi akakhumbuli uma ephonswa imibuzo ebucayi. 