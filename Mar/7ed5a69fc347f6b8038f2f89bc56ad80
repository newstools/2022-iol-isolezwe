SIMPHIWE NGUBANE ’KWAKUYOTHELELEKA inqwaba yabantu ngeCovid-19 futhi kushone abaningi ukube kwaboshwa kwase kugqunywa ezitokisini wonke umuntu owayephula umthetho ngesikhathi sezibhelu ngoJulayi nyakenye. Lokhu kudalulwe nguNgqongqoshe wezobuLungiswa nokuHlunyeleliswa kweziMilo kuleli, uMnuz Ronald Lamola, ngesikhathi ethula ubufakazi esigcawini seKhomishini yamaLungelo aBantu esiphenya ngezibhelu zangoJulayi ULamola uthe babebuka icala ngalinye ngaphambi kokunquma ukuthi kumele aboshwe umuntu noma cha. Wenze isibonelo ngesalukazi esatholwa amaphoyisa nesaka lempuphu eyebiwe kwaso, ukuthi kwakumele bathathe isinqumo sokuthi uyasishushisa noma cha. ULamola uthe kwashintsha nendlela yokusebenza emajele nasezinkantolo ngoba babelwa nokusabalala kweCovid-19 futhi benqanda izibhelu. Uthe bamisa nokusebenza kweKhomishini kaZondo ngaleso sikhathi. Uthe kwakunamacala okwathathwa isinqumo sokuthi amiswe ukulalelwa ezinkantolo, kuhlehliswa ukulalelwa kwamanye, amanye abekwa eqhulwini. “Amacala ayebekwe eqhulwini futhi elalelwa yizinkantolo yilawo athinta ukuphulwa kwemigomo yomvalelandlini, awocansi, athinta inkohlakalo nawokuhlukunyezwa kwabesifazane nezingane. Akuwona wonke umuntu owayeboshwa bese eyogqunywa ezitokisini ngezibhelu ngoba kwakuyokwenzeka isibhicongo abantu bethelelana ngeCovid-19,” kusho uLamola. Uthe izibhelu zaqubuka kungazelele muntu ngesikhathi elakuleli libhekene nesikhathi esinzima kakhulu sokubhebhetheka ngamandla kweCovid-19. “Iningi leziboshwa lalingayi ezinkantolo, amacala azo elalelwa kusetshenziswa ikhamera esejele futhi ehlehliswa. Lokhu kwakwenziwa ngenhloso yokugwema ukuthelelana kwabantu ngeCovid-19,” kusho uLamola. Kwashona abantu abangaphezu kuka-350 ngezibhelu, kwadaleka umonakalo obalelwa kuR50 billion KwaZulu-Natal naseGauteng. ULamola uvumile ukuthi ububha obukhungethe abantu baba nomthelela ekubhedukeni kwezibhelu. Ubalule ukuthi emva kwezibhelu, umkhandlu wongqongqoshe obhekele ezokuphepha kwezwe waqhamuka nezinhlelo zokubuyisana nokufundisa abantu amalungelo abo ikakhulukazi KwaZulu-Natal. Udalule nokuthi njengoba elakuleli ligubha iminyaka engu-25 kwethulwa uMthethosisekelo wezwe, izigcawu nemihlangano yemigubho bayisebenzisa ukufundisa izakhamuzi ngamalungelo azo nemigudu okumele ziyithathe uma zinezikhalazo. 