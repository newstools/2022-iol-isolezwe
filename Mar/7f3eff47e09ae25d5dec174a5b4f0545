UNOGADA obuye abe yikhansela kuthiwa sekuphele izinyanga ezintathu engalubhadi esikoleni. UMnuz Nkosiphendule Jaca ongunogada esikoleni uMnceba Junior Secondary, eMzimkhulu obuye abe ikhansela  kule ndawo kuthiwa selokhu akhethwa waba yikhansela okuyihlandla lakhe lesibili akasalubhadi esikoleni. Isikole asikwazi ukuqasha omunye unogada ngoba uqashwe nguMnyango wezeMfundo KwaZulu-Natal. Omunye wabazali abakhulume naleli phephandaba ocela ukuthi angadalulwa, uthe izingane zabo azigadwa muntu kusukela uJaca akhethwa ngoNovemba. " Indaba yokuthi unogada akabi khona esikoleni besingayazi ngoba abazali baya esikoleni uma kunesidingo. Size sezwa ngoba kube nomfundi ophume esikoleni kwangaziwa ukuthi uye kuphi. Ngesikhathi kuphenywa kutholakale ukuthi unogada kade agcina esikoleni nangalelo langa wayengekho. Sibe sesibuza ukuthi ayikho yini indlela yokuthi kuqashwe omunye unogada ngoba lona kubonakala sengathi usexinwe umsebenzi wakhe wobukhansela kwathiwa uyena okumele esule emsebenzini, sekuke kwakhulunywa naye akafuni," kusho yena. Eziphendulela kulokhu uJaca uthe amampunge ukuthi sekuphele isikhathi esingaka engayi esikoleni, ucabanga ukuthi abasho lokho bafuna ukufeza izinhloso zabo zepolitiki. " Ngiyaya esikoleni ngenze umsebenzi wami wokugada. Abazali abakaze bakhale ngokusebenza kwami. Ngiyazi ukuthi kukhona asebejahe ukuthi ngesule ngoba sengisesigungwini esiphezulu sikamasipala i-exco. Bengivele ngikulesi sigungu kodwa ngingaqashiwe ngokugcwele manje sekushintshile ngiqashwe ngokuphelele kodwa ngilinde ukuthi kubuye impendulo ephuma eMnyangweni wokuBusa ngokuBambisana eqinisekisa lokhu bese ngiyesula,â€œ kusho yena. Ilungu lesigungu esilawula isikole elicele ukuthi lingadalulwa ngoba libona lingaphephile, lithe uJaca akasagadi esikoleni ufika uma ezofaka iziklabhu zakhe ukuze zidle utshani noma abambe imihlangano yakhe yenhlangano. " Abazali bayesaba ukuphumela obala bathi akesule ngoba uyesatshwa endaweni. Sibhalele umhloli incwadi simbikela ngalokhu sicela nokuthi sinikezwe omunye unogada ngoba uqashwe ibona kodwa ayikabuyi impendulo. Asazi noma nabo bayamesaba yini,"  kusho leli lungu. UMnuz Kwazi Mthethwa okhulumela uMnyango wezeMfundo kulesi sifundazwe, uthe lolu daba belungakafiki kubona basazofuna imininingwane yalo ehhovisi lesifunda.