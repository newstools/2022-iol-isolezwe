KUGXEKWE abasebenzi boMnyango wezeMfundo okuthiwa bebethumelela imiyalezo unkosikazi wobeyinhloko yalo mnyango, uDkt Enock Nzama, bemhleka ukuthi uyagula. UNzama othathe umhlalaphansi nyakenye obengcwatshwa ngoMgqibelo, kuthiwa abebemzonda bebethumelela umkakhe imiyalezo bembhinqa ngokugula komyeni wakhe. UNobhala weSadtu KwaZulu-Natal, uNksz Nomarashiya Caluza ekhuluma enkonzweni yomngcwabo kaNzama obusePhoenix, uthe ihlazo ukuthi abantu bathathe ipolitiki yomsebenzi bayihlanganise nezinto zasekhaya baze bathumelele unkosikazi kaNzama imiyalezo, bemtshela ukuthi bafisa ukuthi umyeni wakhe angasindi njengoba ebegula. "Ubulwane lobu obenziwe ngabasebenzi. Kulabo basebenzi akekho obenelungelo lokwenza lokhu. Ngikuveza lokhu ngoba ngifuna ukuthi umnyango ulusukumele phezulu lolu daba. Angisho ukuthi uNzama wenze kahle konke emsebenzini wakhe. Nathi siyiSadtu, besixabana naye kodwa ubekuqonda ukuthi asihlaseli yena siqu, silwa nehhovisi aphathiswe lona ngoba sonke sifuna ukuthi kuthuthuke ezemfundo," kusho uNksz Caluza. UNgqongqoshe woMnyango wezeMfundo, uMnuz Kwazi Mshengu, naye uhambe emazwini kaNksz Caluza, wathi uDkt Nzama ngesikhathi esebenzela umnyango ubenza isiqiniseko sokuthi imithetho uyayilandela. Lokhu kumenze waba nyamanambana kwabanye khona emnyangweni. "UNzama usebenze iminyaka engu-38 eMnyangweni wezeMfundo. Kulesi sikhathi ubelwela ukuthi imfundo ithuthuke. Ubekuqonda ukuthi ukuhlupheka okukhona emphakathini kuyoqedwa imfundo," kusho yena. UNdunakulu waKwaZulu-Natal, uMnuz Sihle Zikalala, uthe umsebenzi obenziwa wuNzama akuwona owabantu abantekenteke ngoba awulula, unezinselelo eziningi. "Ngesikhathi engena kulo mnyango kwakuxovekile, sidinga umuntu ozokwazi ukubuyisela umnyango endaweni yawo, okuyinto ayenzile. Kuyena isikhundla bekungeyona into ebalulekile, obekubalulekile kuye ukuthi kuthuthuke ezemfundo. â€œUlwazi nesipiloyoni sezemfundo besibaluleke kakhulu ngoba ubesemkhakheni wezemfundo ngaphansi kukahulumeni wengcindezelo, waqhubeka kulo mkhakha nakuhulumeni wentando yabantu. Ubeziqonda kangcono ezemfundo,"  kusho uZikalala. Umngani wakhe uMnuz Theo Linda, uthe uNzama abahlangana naye ngo-1967, wakhuliswa wugogo. Wafika eNyuvesi Ongoye engenayo imali kodwa wafunda ngokuzimisela wathola imifundaze. "UNzama uyisibonelo sokuthi uma usebenza kanzima uyaphumelela, akukhathalekile ukuthi uzalwa ekhaya elinjani. Wafunda waze wafinyelela ebudokoteleni yize ekhule kanzima," kusho uLinda. 