 UYAMANGALA uma ebheka emuva umphrofethi osehamba ethandazela abantu ezifundazweni ezahlukene kulandela ukukhishwa inyumbazane kwelabasindisiwe. UMphrofethi Mpendulo Madondo waseMzinyathi ongumholi webandla iNew Jerusalem elitholakala eMzimkhulu, eHowick, Kokstad naseMzinto, uveza ukuthi leli bandla liqale e-Eastern Cape, njengoba selanda naKwaZulu-Natal. Okwenza ibandla lakhe lehluke kwamaningi ukuthi kukhonzwa uNkulunkulu kube kulungiswa nemisamo. UMadondo uthi lokhu akuxwayani futhi ubunzima abhekana nabo esonta ebandleni labasindisiwe, akafuni budlulele kwabanye abantu. "Kuyiqiniso ukuthi ngike ngasindiswa kakhulu kodwa ngihlushwa isiphiwo, ngihlala ngiboniswa ngisho phakathi enkonzweni. Kwakungelula ukuthi ebandleni bakwamukele lokho ngoba bekushayisana nenkolelo yensindiso. â€œNgaqala ngakhuleka ngamakhandlela nokwaqala kwaba yinkinga, ngabona ukuthi kunzima nokulokhu ngicindezela isiphiwo, ngashiya ebandleni ngayosiza abantu," kusho uMadondo. Eqhuba uthe kungazo lezi zizathu okwenza ebandleni lakhe wamukela abazalwane abakhulekayo nabasebenzisa izinto zesintu ngoba ukholelwa ukuthi akuxabani neze. "UNkulunkulu esimkhonzayo uyedwa futhi asikuxubi nokwesintu, sikhuleka yena. Ngaphandle kwesonto, wonke umuntu uyasizakala esigodlweni njengami. Yingakho nezangoma zamukelekile ebandleni futhi uma zingimema emgidini yokukhipha amathwasa, ngiyazeseka ngibe khona," kusho uMadondo. Ephetha uthe uyafisa ukuthi abafundisi bakufunde ukuhlukanisa okuhle kokubi, bangenzi impilo yabantu ibe nzima emabandleni. UMadondo uthi akagcini nje ngokuba namasonto kodwa isikhathi esiningi uhambela amadolobha ezifundazweni ezahlukene, ekhulekela abantu abasize nangezinkinga abanazo emakhaya. Maduze uthi uzotholakala ezinkundleni zokuxhumna ezahlukene ecobelela abantu ngolwazi. Kunanohlelo aluqopha nesiteshi sethelevishini i-1 KZNTV okulindeleke ludlalwe maduze.