MHLENGI SHANGASE UMENGAMELI Cyril Ramaphosa usezwakalise ukukhathazeka ngokunyuka ngamandla kokudla, nophethroli wathi usejube ithimba longqongqoshe elizobhekana nalokhu. URamaphosa obephedula imibuzo ePhalamende izolo, uthe le nkinga yokunyuka kokudla nezinto, ayibhekene nelakuleli kuphela kodwa namanye amazwe anayo. Uthe izinkinga ezikhona phakathi kweRussia ne-Ukraine, zenza isimo sibhebhetheke. “Yinto engikhathazayo ukunyuka kokudla ngoba kusazobanzima kwabahlwempu. Le nkinga akuyona eyethu kuphela kodwa nakwamanye amazwe ngenxa yezinto ezenzeka phakathi kweRussia ne-Ukraine. Ithimba longqongqoshe lizobheka umthelela ozobakhona ngenxa yalezi zinkinga zakulawaya mazwe.” Usho lokhu nje umholi we-DA uMnuz John Steenhuisen, ukhale ngokuthi amafutha anyuke kakhulu, ushukela kanjalo nophethroli iwona okulindeleke ukuthi ubize kakhulu ngenyanga ezayo wathi kumele ilitha libuyele kuR16. Amalungu ePhalamende afune ukwazi ukuthi elakuleli limiphi odabeni lwaseRussia nase-Ukraine. URamaphosa uthe basamile ekutheni kumele kube nokuxoxisana, kuxazululwe izinkinga. Umholi we-EFF uMnuz Julius Malema, ubuze ukuthi kungani engaxoshwa uNgqongqoshe wamaPhoyisa uMnuz Bheki Cele njengoba imhlula impi yokulwa nobugebengu kwagcina ngokuthi kuxoshwe uKhomishana uGeneral Khehla Sitole. Ubuze ukuthi yini ayisaba kangaka kuCele ngoba naKwaZulu-Natal, akanakho ukwesekwa ngakwezepolitiki. URamaphosa uthe kuyilungelo lakhe ukuqoka nokuxosha ongqongqoshe wathi akasabi lutho. “Ngifuna ukukutshela lungu elihloniphekile ukuthi angisabi lutho. Kubalulekile ukuthi sibambisane empini yokulwa nobugebengu yingakho sizoqasha amaphoyisa angu-12 000 ukuqinisa umbutho.” Ukhale ngokuthi iCovid-19 ilahlekisele abantu abangu-2 million ngemisebenzi wanxusa ukuthi abaholi bamaqembu bameseke uma eshumayela ivangeli lokugoma. “Izwe sizolivula ngokugcwele siqede ngemithetho yezinhlekelele. Amanye amazwe asevulele abantu ukuthi baye ezinkundleni ingoba asegome abantu bawo abangu-70% kuya ku-80%. Thina sisekude ukufinyelela lapho, nginxusa nani baholi bamaqembu ukuthi nishumayele ivangeli lokugoma ngoba angikaze ngizwe nigqugquzela abantu ukuthi bagome kodwa nihlale nigxeka lolu hlelo.” Uthe maduzane uzokhuluma nesizwe achaze ngohlelo oluzolandelwa. “Ngeke simane sivule izwe ingekho imigomo esizoyilandela. Kungabe ngibudedengu uma ngingase ngenze njalo, ngasho naphambilini ukuthi ngizimisele ukuthi izwe ngilivule ngokuphelele, yinto engizoyenza maduzane.” Uthe ukhathazekile ngabantu abangagomile, nabasabulawa iCovid-19.