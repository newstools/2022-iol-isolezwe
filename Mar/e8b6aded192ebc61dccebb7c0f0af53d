OWAYENGUMENGAMELI, uMnuz Jacob Zuma, ugxeka amazwe asentshonalanga ngempi eqhubekayo phakathi kwamazwe angomakhelwane, iRussia ne-Ukraine. UZuma uthi ukugxambukela kwamazwe asentshonalanga, okubalwa kuwo ne-United States of America, yikho okuholele ekuqubukeni kwale mpi. UZuma uzwakalise ukuyeseka iRussia. Ukusho lokhu esitatimendeni sabezindaba esikhishwe yinhlangano yakhe engenzi nzuzo, iJacob G Zuma Foundation. Esitatimendeni, uZuma uthe iRussia ibisibekezele isikhathi eside ichukuluzwa. Umbango ophakathi kweRussia ne-Ukraine ususwe ukulobizela kwe-Ukraine ukujoyina iNorth Atlantic Treaty Organisation (Nato), okuyisivumelwano samazwe asentshonalanga sokwelekelelana uma kunezimpi. Lesi sivumelwano kwafinyelelwa kuso emva kwempi yomhlaba yesibili. UZuma uthe ukujoyina kwe-Ukraine iNato kungabeka engcupheni ezokuphepha eRussia. UZuma uthe sekunesikhathi eside uMengameli waseRussia uVladimir Putin, esho ukuthi akafuni ukuthi iNato igxambukele ezindabeni zamazwe asempumalanga ye-Europe. “Kuyinhlanhla ukuthi uPutin akafani namazwe amancane, uyakwazi ukubhekana noma ngabe yini ebeka engcupheni ezokuphepha ezweni lakhe. Akukho okukhalisayo ngakwenzile, ikakhulukazi uma ukuqhathanisa noseke kwenziwa amazwe asentshonalanga.” UZuma uthe amazwe ayizikhondlakhondla nawo ngeke avume ukuthi kungenise amazwe angezwani nawo emazweni angomakhelwane. UZuma uthe kuyishwa namhlanje ukuthi amazwe asentshonalanga asezenza ongcwelengcwele ngempi eqhubekayo. “La mazwe asentshonalanga asezenza ongcwelengcwele namhlanje, aseke agasela emazweni amancane afana no-Afghanistan neLibya. Ukugasela kwawo kwakhahlameza la mazwe. “Ekwesekeni kwayo i-Ukraine, la mazwe asentshonalanga azicabangela wona wodwa. Awanendaba nezimpilo zabantu base-Ukraine nempahla.” UZuma uthe impi ingaphela ngokushesha uma kungase kubekwe phambili izidingo zabantu base-Ukraine. UZuma uthe inhloso yamazwe asentshonalanga ukuqeda nya ngamazwe ayingxenye yeBrics, okukhona kuwo elakuleli, iRussia, iBrazil neChina. Uthe muva nje amazwe ayingxenye yalesi sivumelwano sokusebenzisana abhekane nokuhlaselwa, wathi ngisho ukuxoshwa kwakhe njengomengameli wayefela ukuthi elakuleli liyingxenye yeBrics. UMengameli Cyril Ramaphosa naye uphawulile ngale mpi. Encwadini yakhe ephuma masonto onke, uRamaphosa uthe basamile ekutheni kufanele umdonsiswano ophakathi kwala mazwe uxazululwe ngaphandle kokuthi kuthathwe izikhali. “Namanje sisamile ekutheni ukuze kube nokuthula emahlabeni, kufanele kube nezingxoxo. Asihambisani nokuthathwa kwezikhali.” Ngesonto eledlule iNingizimu Afrika idube ivoti enhlanganweni yezamazwe omhlaba, i-United Nations, ethathe isinqumo sokugxeka iRussia ngempi. URamaphosa uthe bathathe isinqumo sokungavoti ngesikhathi kuthathwa isinqumo ngenxa yokuthi isinqumo asisho lutho ngokudala uxolo. IRussia iqale ukuhlasela e-Ukraine ngenyanga eyedlule. Abantu abaningi sebebalekile e-Ukraine ngenxa yale mpi.