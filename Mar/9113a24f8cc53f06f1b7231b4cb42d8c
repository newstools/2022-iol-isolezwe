I-AU izwakalise ukukhathazeka ngemibiko yokunqatshelwa kwama-Afrika ukuba awele umngcele abalekele impi eqhubekayo e-Ukraine. Izinkulungwane zabantu base-Afrika nabanye abangabokufika abase-Ukraine bebenqatshewa ukuba baphume kuleliya lizwe kodwa baningi ababalekela kwamanye amazwe besebenzisa yona le mingcele. Imibiko evelayo ikhomba ukuthi ama-Afrika awaphathwa ngendlela efanayo nabanye uma efika emngceleni. Sekubonakale ama-vidiyo asabalele ezinkundleni zokuxhumana kukhalwa ngokungaphathwa kahle eziteshini zezitimela nesemingceleni. USihlalo we-AU uMacky Sall kanye nenhloko kakhomishana wayo uFaki Mahamat bakhiphe isitatimende ngokuhlanganyela begxeka lesi senzo ngokuthi imibiko yokukhishwa inyumbazana kwama-Afrika ingasho ukucwasa okuyisimanga nokuyinto engahambisani nomthetho wamazwe ngamazwe. Bathe bonke abantu banelungelo lokuwela imingcele uma kunezimpi futhi bathokozele amalungelo okuphepha nokuwelela endaweni ephephile bebalekela udlame lwase-Ukraine ngale kokubhekwa ubuzwe babo nokucwaswa ngalokho. 