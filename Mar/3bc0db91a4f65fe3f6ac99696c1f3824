BONISWA MOHALE SAMUKELWE ngezandla ezifudumele isinqumo sikaNgqongqoshe wezeziMali uMnuz Enoch Godongwana sokwehlisa ilitha likaphethroli ngo-R1.50 izinyanga ezimbili. SAMUKELWE ngezandla ezifudumele isinqumo sikaNgqongqoshe wezeziMali uMnuz Enoch Godongwana sokwehlisa ilitha likaphethroli ngo-R1.50 izinyanga ezimbili. Amaqembu aphikisayo ePhalamende athe ayasamukela lesi sinqumo ngoba sizokwehlisa izindleko kubantu bakuleli. Amalungu e-EFF, ANC, DA, UDM namanye amaqembu amancane asishayele ihlombe lesi sinqumo kodwa athi uhulumeni kusafanele asebenze kakhulu ukwehlisa umthwalo emahlombe abathengi. UGodongwana uthe uphethroli uzokwehla kusukela ngo-Ephreli 6 kuze kube wuMeyi 31. Lokhu kusho ukuthi ilitha likaphethroli lizosuka kuR3.85 cents libize u-R2.35 cents bese elikadizili lisuka ku-R3.70 cents liye ku-R2.20 cents. Lesi sinqumo esesikhashana njengoba uhulumeni esabheka ezinye ezizokwehlisa umthwalo emahlombe abantu bakuleli. UGodongwana uthe ngeke ithinteke intela yeRoad Accident Fund neye-carbon fuel ebhekelele imvelo. USolwazi Bonke Dumisa oyisazi sezomthetho nezomnotho obuye abe nguSihlalo weKwaZulu-Natal Consumer Tribunal, uthe yizindaba ezinhle lezi yize uR1.50 ubonakala umncane kodwa uzowenza umehluko. Uthe uyazi ukuthi abantu baseNingizimu Afrika bazothi uhulumeni kuningi obekufanele akwenze kodwa wacela ukuthi okwamanje abamukele lokhu. “Umthwalo uzokwehla kancane emahlombe abathengi ngoba ukunyuka kukaphethroli kunyusa yonke into. Asikhumbule ukuthi yisisombululo sesikhashana lesi ngoba le ntela kaphethroli isiza uhulumeni ezinhlelweni ezithile. Ukuyimisa izinyanga ezimbili kusho ukuthi izinhlelo zakhe zizoshintsha kunemali engeke iye lapho bekufanele iye khona njengoba enika abathengi ithuba lokuphefumula,” kusho uDumisa. UGodongwana uthe banezinhlelo zokwehlisa ilitha likaphethroli ngo-3 cents nango-10 cents ngokuhamba kwesikhathi. Ilitha likaphethroli i-93 Octane ngeke lisalawulwa ukuthi lidayiswe ngamalini. ISouth African National Civic Organisation (Sanco) ithe lokhu kuzogqugquzela ukuncintisana okuhle kubanikazi bamagaraji. Lokhu kusho ukuthi abanikazi bamagaraji bazozinqumela bona intengo entsha abazolidayisa ngayo. 