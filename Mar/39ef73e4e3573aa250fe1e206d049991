ISISHOSHOVU se-#FeesMustFall, uMnuz Bonginkosi Khanyile sikhwele sadilika kumholi we-EFF, uMnuz Julius Malema simbiza ngomuntu osekhulile kodwa onezenzo ezikhomba ukuba yingane izolo. ISISHOSHOVU se-#FeesMustFall, uMnuz Bonginkosi Khanyile sikhwele sadilika kumholi we-EFF, uMnuz Julius Malema simbiza ngomuntu osekhulile kodwa onezenzo ezikhomba ukuba yingane izolo. UKhanyile ukhulume neSolezwe ngaphambi kokuba abambe isithangami nabezindaba eKraaifontein, eGoli. Ekhuluma nentatheli yeSolezwe uthe asikho esinye esikhathi okufanele kubuyiselwe ngaso uMalema emgqeni ngaphandle kwalesi. Ubekhuluma kulandela ukubhekana ngeziqu zamehlo kwamalungu e-Operation Dudula nawe-EFF ngaphandle kwesiteshi samaphoyisa eDobsonville ngoLwesithathu. Lokhu kwenzeke ngesikhathi amalungu e-EFF ephelezele uMnuz Victor Ramerafe (59) ukuba ayovulela umholi we-Operation Dudula, uNhlanhla 'Lux' Dlamini icala, emva kokuthi yena namalungu ale nhlangano egasele emzini wakhe ngeSonto eyobheka izidakamizwa ngaphandle kwemvume, afika adala umonakalo. UKhanyile uthe kuyiphutha ukuthi uMalema athi uma ebona ukuthi uLux wenze iphutha, naye amlungise ngelinye iphutha. "Siyavuma ukuthi kube yiphutha ukuthi uLux namalungu eDudula bayoziseshela ngokwabo izidakamizwa emzini kaRamerafe kodwa akukwenzi kube kuhle ukuthi noMalema abize amalungu enhlangano yakhe ukuba ayonkanisa ngaphandle kwesiteshi samaphoyisa eDobsonville," kusho uKhanyile. Uthe into obekufanele yenziwe uMalema uma ebekukhathalele ukusiza uRamerafe ukuthi amtholele ummeli ozomumela enkantolo, bese emyalela ukuthi ayovula icala ngale kokuthi aze aphelezelwe amalungu e-EFF. "Besizomshayela ihlombe ukube wenze lokho. Nommeli asingabazi ukuthi ubezokwenza umsebenzi oncomekayo enkantolo uma esemele uRamerafe enkantolo," kusho uKhanyile. Uthe uMalema unawo umkhuba wokuba yisiqhwaga. “Uqale ekhombisa ubuqhwaga kubantu abadala, manje usegxumela ezinganeni. Yikho sesisukuma ke ngoba usedinga ukubuyiselwa emgqeni,” kusho uKhanyile. Uthe njengentsha bakubone kufanele ukuthi uMalema bambuyisele emgqeni ngoba uma bengakwenzi bona, akekho omunye ozokwenza. Uthe kubaphatha kabi ukuthi uMalema wenza lokhu ngoba iminyaka yakhe isiyedlule ku-40. “Kufanele uma usunaleyo minyaka, ukhombise ukuthi unayo. UMalema nje akafuni ukukhula. Unesifo nje sokungafuni ukukhula. Akafuni ukuba umholi sonke esizokwazi ukuthi sibukele kuye njengentsha,” kusho uKhanyile. Uqhube wathi bayakweseka ukuthi uLux uvulelwe icala futhi kufanele abhekane nengalo yomthetho. Okhulumela i-EFF, uNkk Leigh-Ann Mathys uthe: “Njenge-EFF angeke siphawule ezintweni ezifaka phakathi uBonginkosi Khanyile.” 