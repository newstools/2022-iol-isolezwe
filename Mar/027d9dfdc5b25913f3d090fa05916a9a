I-ANC ithi bazothathelwa izinyathelo abaholi bayo abachaphazeleke embikweni weKhomishini ephenya izinsolo zokuLawulwa koMbuso yiDlanzana. Le nhlangano ikuphikile ukuthi ishaya ngolonwabu ekuthatheleni izinyathelo abaholi bayo abathinteka embikweni wakamumva wekhomishini eholwa yiJaji uRaymond Zondo. Umbiko wekhomishini wakamumva uchaphazele abaholi abaphezulu be-ANC okubalwa kubo uSihlalo kazwelonke, uMnuz Gwede Mantashe, ilungu lesigungu esiphezulu, uNkk Nomvula Mokonyane nowayengumengameli, uMnuz Jacob Zuma. Lo mbiko okhishwe ngoMsombuluko uphakamisa ukuthi laba baholi baphenywe. Okhulumela i-ANC, uMnuz Pule Mabe, uthe uma kunesidingo, abaholi abathintekayo bazoshenxa ezikhundleni. Ukusho lokhu emva komhlangano wekomiti elibhekelele ukusebenza kwansuku zonke kwi-ANC. UMabe uthe okwenza kubukeke sengathi i-ANC ishaya ngolonwabu ukuthathela izinyathelo labo abathintekayo ukuthi isawucubungula umbiko wakamumva. “Kufanele singenzi izinto ngokuxhamazela. Okubalulekile ukuthi siqale sifunde umbiko, khona sizoqonda kahle ukuthi uquketheni, sazi nezinyathelo okufanele sizithathe. “Okunye okubalulekile ukuthi sinikeze ithuba labo abathintekayo ukuthi bafunde umbiko, bese beyaziphendulela. Omunye wabo, uMantashe, uvele usekuvezile ukuthi uhlela ukuwuphonsela inselelo umbiko. Ngakho-ke kubalulekile ukuthi njenge-ANC, singaxhamazeli.” Laba akusibo abaholi bokuqala kwi-ANC ukuchaphazelwa umbiko weKhomishini kaZondo njengoba amagama amanye amalungu e-ANC evelile emibikweni edlule. UMabe uthe bazosungula ikomiti elizobhekelela ukuthi bayathathelwa izinyathelo labo abathinteka embikweni yekhomishini. I-ANC ihlakaze ubuholi bayo e-Eastern Cape naseMpumalanga. UMabe uthe ubuholi bakulezi zifundazwe bese buphelelwe isikhathi njengoba zizokuba nezingqungquthela zokukhetha ubuholi maduze. “Njengamanje kuqokwe amathimba esikhashana azokwenza isiqiniseko sokuthi izingqungquthela zokukhetha ubuholi obusha, ziyahlala maduze.”