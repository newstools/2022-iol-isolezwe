UZIDONSELE amanzi ngomsele ezinkundleni zokuxhumana uNgqongqoshe wezokuThutha kuleli, uMnuz Fikile Mbalula. Lokhu kulandela ukuthi umethuli wezinhlelo u-Anele Mdoda azise uMbalula kuTwitter ngemigodi emgwaqeni athe iqhumise amathayi emoto yakhe amabili. UMbalula uzwakale elusukumela phezulu lolu daba njengoba ebuze ukuthi le migodi ikusiphi isifundazwe, wase ecele ukuthi lo saziwayo axhumane naye eceleni. Abantu kuTwitter bakhwele badilika kuMbalula bemsola ngokusukumela phezulu uma kukhuluma osaziwayo, ekubeni iminingi imigodi ehlale ilimaza izimoto zabantu kuleli. U-Anele yize ebengalwi kodwa ukubeke kwacaca ukuthi  akeneme neze ngalokhu okumehlele. " Imigodi isilimaze amathayi ami amabili, ngeke ngiqambe amanga iyadina lento," kusho u-Anele. UMbalula akazange apholise maseko waphendula ebuza ukuthi ngabe simehlele kephi lesi sigameko. "Edolobheni laseGoli dadawethu? Ngithumelele umyalezo," kuloba uMbalula. Abantu noma bebezwelana no-Anele ngokumehlele kodwa babone sengathi kunokwenzelela phakathi, usukunyelwa ngoba ewusaziwayo.  "Kungani engalandeli izindlela zokubika njengabo bonke abantu ohlala ubaluleka, noma kuhamba ngokuthi usondelene nobani,"kubuza uPuzo. "Uwumuntu wokuqala okumele bamkhiphe ngo-2024," kusho Sandy. " Ngiyavumelana nawe kubekwa abantu abadumile phambili. Abahlwempu nabadinga usizo abanakiwe,"kusho uHorsemen. Iningi labantu libe seliveza izimo zemigwaqo yangalapho behlala khona . Babodwa abaveze nezimoto zabo ezibizayo ziqhunyelwa amathayi amasha ceke ngenxa yemigodi. Abantu bathe kumele nabo bavumeleke ukuthi bamthumelele ngasese imiyalezo uMbalula ukuthi basukunyelwe ngokushesha nabo njengoba kwenzeka kosaziwayo.