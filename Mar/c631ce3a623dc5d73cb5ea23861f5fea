NKOSIKHONA CELE USESUNGULE uchungechunge lwezigcawu, uMfu Bakhe Dlamini waseSwatini athi uhlose ngazo ukwehlisa izinga eliphezulu lezahlukaniso. UMfu Dlamini uthi ufuna ukuqinisekisa ukuthi izigcawu zibonakala zikapakela kuzona zonke izifundazwe ezingu-9 eNingizimu Afrika. Uthe lokhu kungenxa yokuthi usekuqaphelile ukuthi inkinga yezahlukaniso ihlasele ezweni lonke. “Sebebaningi kakhulu abantu asebehlukanisile okuyinto ekhathazayo kakhulu. Ngikholwa ukuthi abantu abasemshadweni bayaludinga usizo oluphuthumayo ukuze ingabhidliki kalula imishado yabo,’’usho kanjena. Kulezi zigcawu uthe kubhungwa kabanzi ngezinto ezibonakala ziyizithiyo emshadweni eminingi ebhidlikayo nje kalula. Phakathi kwazo ubalule indlela yokuxhumana, uveze ukuthi imishado elinganiselwa ku-70% ibhidlikile ngenxa yokuhluleka ukuxhumana phakathi kwabashadile. Uthe kumqoka  ukuthi izithandani zithole uqeqesho olunzulu olumayelana nokubaluleka kokuxhumana. Ukungasetshenziswa kahle kwemali nakho uthe kunomthelela ekutheni kugcine kubhimba izinto emshadweni ebese kuqhuma isahlukaniso. “Abantu bakithi kumele bafundiswe kahle ngezindlela eziyizo zokusebenza kwemali emshadweni. Iqiniso lithi ukuphela kwemali kungaba nomthelela omubi kakhulu emshadweni,’’usho kanjena. Ukuphambana ngokwenkolo nakho uthe kumele kukhulunywe kabanzi ngakho. Uthe kuyenzeka abantu bashade kanti bakholelwa enkolweni engafani. Nakho lokhu uthe kumele kubhekisiswe ngoba kungagcina kudale isehlakuniso. Kafishane ngoMfu Dlamini uganwe nguNkk Nokwanda Dlamini. Banabantwana abathathu. UMfu Dlamini uphinde abe ngumbhali wezincwadi. Phakathi kwasezibhalile kubalwa esihloko sithi Good Man, The Naked Truth about Men, Accidental Succes, Releasing the sons kanye nayibhale ngokubambisana nomkakhe esihloko sithiThe Twenty Irrefutable Laws of Health. 