UDKT Makhosi Khoza, osanda kuxoshwa kwi-Action SA uthi uzizwa sengathi usetshenziselwe ukuthola amavoti wabe eselaxazwa. UDkt Khoza uxoxe neSolezwe ngeSonto ephawula ngokuxoshwa kwakhe kwi-Action SA abeyimele kuMasipala weTheku eyikhansela. Uxoshwe phakathi nesonto emuva kokuhamba izithangami zokuqondiswa ubugwegwe. Ube yikhansela eMkhandlwini weTheku, abuye abe wusihlalo wekomiti lezezimali. I-Action SA isimemezele igama likaNksz Busi Radebe ukuthi avale isikhala eMkhandlwini weTheku. UDkt Khoza ubezwakala ukuthi kumcasulile ukuxoshwa kwakhe eqenjini kodwa wathi ngeke akuphosele inselelo enkantolo. Uthe okwamanje ucela ukushayiswa ngomoya, akakafuni ukukhuluma kodwa uzokhuluma uma sekufike isikhathi lapho eyodedela khona konke okusenhliziyweni yakhe. “Wubuso bami lobu obabufakwe ezingqwembeni zeqembu njengoba lathola amavoti eThekwini, Newcastle naKwaDukuza. Usungaxosha umuntu onjalo? Ngizizwa sengathi ngisetshenzisiwe impela. Yonke le nto yokuthi ngisetshenziswa yi-ANC ayikho,’’ kusho uDkt Khoza. Uthe akangenelanga izikhundla kwipolitiki kodwa wangenela ukukhulula abantu abamnyama abaqhatha usizi kuleli. “Mina angizelanga izikhundla. Ngiwusopolitiki omdala. Ngiyakwazi ukuhlupheka, ngeke ngidlale amavukana kwezepolitiki. Abantu abazonquma ngekusasa lami ngoba ngithunywe yibona ngisebenzela bona, angiwona umantindane wabamhlophe,’’ kusho uDkt Khoza. Uthe okwamanje ngeke athushuke eqenjini lezepolitiki, uzolinda abantu banqume ngekusasa lakhe. Uthe usebhizi nencwadi yakhe. UDkt Khoza waduma kwi-ANC kodwa wahlukana nayo wasungula iqembu, walishiya wayosebenza kwi-OUTA washiya nakhona. Okhulumela i-Action SA, uNksz Lerato Ngobeni, uthe sebeqedela konke okuyimicikilisho nemidanti yokufaka umuntu omusha kuMasipala weTheku avale isikhala sikaDkt Khoza. 