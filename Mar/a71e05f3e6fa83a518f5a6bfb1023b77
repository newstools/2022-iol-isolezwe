SIMPHIWE NGUBANE BUSHAQEKILE futhi badumala ubuholi bomdabu KwaZulu-Natal ngesehlakalo sokudutshulwa kubulawe inkosi uMandlakayise Nxumalo (71) eNazareth, eMnambithi, ngoLwesibili ekuseni. UNxumalo udutshulwe ngowesilisa amahlandla amabili ekhanda washona kule ndawo esesifundeni uThukela. USihlalo weNdlu yamaKhosi esifundazweni, Inkosi Phathisizwe Chiliza, isichaze njengesinonya, ubugwala nokuthi asiphusile isigameko sokusocongwa kukaNxumalo. Udlulise amazwi enduduzo emndenini, kwindlunkulu nasesizweni sonke nakubantwana benkosi. “Lesi yisikhathi esinzima kodwa siyanxusa ukuthi zonke izinhlaka zomthetho zisukumele phezulu, ziqinisekise ukuthi bonke abathintekayo bayaboshwa,” kusho uChiliza. Unxenxe amalungu omphakathi, angase abe nolwazi olungaholela ekutheni kuboshwe ngokushesha ababulali, ukuthi aludlulisele emaphoyiseni. UChiliza ube esenxusa ukuthi kube nokuthula noxolo ngaphansi kwalesi sizwe. Amaphoyisa athi inkosi idutshulwe yashona ngo-6 ekuseni ngumuntu oqhamuke ehlathini ngesikhathi imi ngaphandle kwenkantolo yomkhandlu wayo. Avule icala lokubulala eliphenywa esiteshini samaphoyisa Ekuvukeni futhi ayikaziwa imbangela yokubulala. Sigxekwe nangamaqembu ezepolitiki nawuhulumeni wesifundazwe ngaphansi kukangqongqoshe, uMnuz Sipho Hlomuka, isigameko sokubulawa kukaNxumalo. UHlomuka uthe basebenza ngokubambisana neminyango kahulumeni nezinhlaka zomthetho ngenhloso yokuvikela amakhosi nezinduna. INational Freedom Party ifuna kusungulwe ikhomishini ezophenya ngokubulawa kwabaholi bomdabu. Ifuna nokuthi amakhosi ahlomule ngendlela efanayo njengezimeya. IDemocratic Alliance ithe kusukela ngo-2012 awu-42 amacala okubulawa kwamakhosi nezinduna avulwe emaphoyiseni. Ifuna lwenze umsebenzi walo wokuvikela abaholi bomdabu uhlaka olusungulwe nguhulumeni ngoJanuwari nonyaka.