ABESIFAZANE abane abahlengwe eDurban North, eThekwini, ngeledlule, beshushumbiswa, bagcinwe endaweni ephephile. Lokhu kuvezwe wuNgqongqoshe wezokuThuthukiswa koMphakathi, uNkk Nonhlanhla Khoza, izolo. Laba besifazane abane abaneminyaka ephakathi kuka-19 no-27, basuswe eGoli nomunye wesihlanu, yena obenenhlanhla yokuphunyuka, baziswa eThekwini. Abashushumbisi abebezenza abaqashi, babaluthe ngokuthi babatholele umsebenzi, bazobasebenzela eCall Centre. Kuthe uma befika komunye wemizi ewubukhazikhazi eDurban North, babavukela njengotshwala esiswini, abaqashi mbumbulu, baqala babatshela ukuthi bazokwenza umsebenzi wokuhweba ngocansi. Emva kokuthi oyedwa wabo ekwaze ukuhlaba umkhosi esebenzisa ucingo ayeluphethe, laba besifazane bakwazile ukuphunyuka ngosizo lwamaphoyisa. UNkk Khoza uthe abagilwa bathola usizo lokwelulekwa ngokomqondo lapho begcinwe khona. “Ngesikhathi benikwa usizo lokwelulekwa ngokomqondo ukuqinisekisa ukuthi basesimeni esikahle, amaphoyisa amatasa nokulungisa udaba oluthinta icala. Kungekudala, bazobe sebekwazi ukuthi bayohlanganiswa nemindeni yabo,” kusho uNkk Khoza. Uthe bewumnyango bakushayela ihlombe ukusebenza ngokuzikhandla kwamaphoyisa ukuqinisekisa ukuthi laba besifazane bahlengwe ngaphambi kokuba baphendulwe izigqila zocansi. “Kubuhlungu nokho ukwazi ukuthi izigilamkhuba zisebenzisa inhlupheko yabantu yokuswela umsebenzi ukubayenga ukuthi basuke endaweni ekude njengeGoli beze eThekwini, ukuzodayisisa ngomzimba. Siyawubonga umsebenzi wamaphoyisa ukuvimba ukuthi lokho kungenzeki,” kusho uNkk Khoza. Uthe ufuna ukuzibona izigilamkhuba zibolela ejele. 