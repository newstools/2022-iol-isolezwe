BONISWA MOHALE IZIKHULU zikaMasipala waseMkhanyakude zimatasa nezinhlelo ezizoqinisekisa ukuthi amanzi atholakala kuzo zonke izindawo ezithembele kulo masipala ukuba zithole amanzi. Izolo, iMeya yaseMkhanyakude, uMnuz Siphile Mdaka, ibihambele eJozini, lapho iyoxoxa nomphakathi ngezinto ozifunayo yabuye yavula uhlelo lwamanzi. UMasipala waseMkhanyakude uphakela omasipala abahlukene ngamanzi okubalwa uMtubatuba, Jozini, Hluhluwe neBig Five Hlabisa. UMdaka utshele Isolezwe  ukuthi sekunozinzo eMkhanyakude ngakho into asegxile kuyona wukuqinisekisa ukuthi bonke abantu banamanzi. “Sizohambela zonke izindawo esiziphakela amanzi ukuqinisekisa ukuthi lawo akhona awaphazamiseki. Sizobuye siqinisekise ukuthi amanzi ambiwa ngaphansi komhlaba kuma-boreholes awu-23 adluliselwa emphakathini. La ma-boreholes anompompi okusho ukuthi kuzoba lula ukuthi abantu bakwazi ukuthola amanzi,” kusho uMdaka. Uthe bazovula nendawo yokuxhumana nomphakathi (call centre), ukuze abantu babike uma bengenawo amanzi lapho kusebenza khona uMasipala waseMkhanyakude. Uveze ukuthi amapayipi agcwele izinkalo, bazoqinisekisa ukuthi ayasebenza ekuthumeleni amanzi kubantu. Amanye amanzi uthe uzowathatha edamini laseJozini, okubalwa amalitha awu-60 million. Uthe kuningi okwenzekayo eMkhanyakude ngoba nezikhangiso zemisebenzi seziphumile ngoba abafuni kuphazamiseke ukuthunyelwa kwezidingo kubantu. Uthe kuzo zonke izindawo abazozihambela bazoqinisekisa ukuthi abantu bayazikhulumela ngoba bahlangana namakhosi namalungu omphakathi ajwayelekile ukuzwa izidingo zawo. Uphethe ngokuthi uzohlala ebonakala emphakathini, ngeke aye kuwona uma kuzoba nokhetho noma kuneziteleka kodwa ufuna ukuhlale ekhuluma nabantu ngakho konke abakudingayo. 