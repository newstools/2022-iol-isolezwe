SIMPHIWE NGUBANE INHLANGANISELA yamaphoyisa, ebikade isebenza ngokubambisana nojele, ihlakaze izidleke zobugebengu eThekwini emkhankasweni oholele ekuboshweni kwabantu abangu-61. Lokhu kwenziwe ubusuku bonke ngoLwesihlanu kwaze kwaba ngoMgqibelo ekuseni. Amaphoyisa abegxile kakhulu kulezi zindawo ezithathwa ngokuthi ziyizizinda zobugebengu. Okhulumela amaphoyisa KwaZulu-Natal, uLieutenant Colonel Nqobile Gwala, uthe imvula ebiyidliva a yiwavimbanga amaphoyisa abekade ephuma eziteshini zawo ezahlukene ekutheni enze umsebenzi wawo. Uthe kulo mkhankaso wabo olwa nobugebengu babophe nabantu abebekade befunwa ngamaphoyisa ngamacala ehlukene nalabo abayiziboshwa eziphule imibandela kashwele ezakhululwa ngawo ejele. Uthe emacaleni anhlobonhlobo abasolwa ababoshelwe wona kukhona awokubulala, awokuzama ukubulala, awokuthumba, awokukhwabanisa, awokuduna izimoto, awokubamba inkunzi, awokushisa, awokweba, awokushaya nawokugoloza ukuboshwa. Uqhube wathi amaphoyisa aphinde aba nezivimbamgwaqo lapho bekumiswa khona izimoto ziseshwe, kwaba khona abashayeli abakhokhiswe inhlawulo ngokuphula umthetho womgwaqo. Kuthiwa kunamaphoyisa abekade ehamba ngezinyawo eqhuba lo mkhankaso olwa nobugebengu. ULt Col Gwala uthe kuboshwe indoda emgwaqweni uDr Pixley kaSeme, enkabeni yeTheku, etholwe nesibhamu nezinhlamvu ezingu-18 okungekho emthethweni. Kunenye futhi okuthiwa ishaqwe nezinhlamvu zesibhamu ezingu-10 ezingekho emthethweni. Kulindeleke ukuthi abasolwa bavele namuhla enkantolo ngamacala anhlobonhlobo ababoshelwe wona.  