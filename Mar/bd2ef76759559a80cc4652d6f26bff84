IZOGUGELA ejele indoda eneminyaka engu-27, elahlwe yicala lokudlwengula isihlobo sayo esiphazamiseke ngengqondo eNgilazi Reserve, eMahlabathini. Lesi sihlobo, esingeke sidalulwe ngenxa yokuvikela umgilwa oneminyaka engu-31, sigwetshwe iNkantolo yesiFunda oLundi ngoMsombuluko. Kuthiwa lesi sigameko senzeka ngoSepthemba 2, 2017 lapho umgilwa wadlwengulwa khona. Okhulumela amaphoyisa KwaZulu-Natal, uLieutenant Colonel Nqobile Gwala, uthe icala lokudlwengula lavulwa esiteshini samaphoyisa eMahlabathini. Uthe idokodo labe selidluliselwa oLundi ophikweni olubhekela amacala odlame lwasemindenini, ukuvikelwa kwabantwana namacala ocansi. “Lo wesilisa waboshwa, wavela kaningi enkantolo. Ubufakazi obuqanda ikhanda buholele ekutheni le nkantolo imnike isigwebo esimfanele,” kusho uLt Col Gwala. Uthe le nkantolo, ngenkathi imnika lesi sigwebo, ithe uyingozi emphakathini futhi leli cala alenzile liyesabeka ngoba ubazi kahle ukuthi umgilwa ukhubazekile. ULt Col Gwala uthe abaphenyi bagculisekile ngendlela umndeni obumele ngayo ubulungiswa bokuthi lona wesilisa agcine eshushisiwe ngecala alenzile. Udalule nokuthi kwale ngisho amanye amalungu omndeni alona wesilisa esezama ukubakhokhela inhlawulo ngaleli cala kodwa baphokophelela ukuthi kwenziwe ubulungiswa. ULt Col Gwala uveze nokuthi umndeni usamukele isigwebo esinikwe le ndoda. 