UKWANDA kwezinyanga ezingoqhibukhowe neziqola abantu, kwamenza wakhetha ukubhala izincwadi ngezesintu ezizoluleka abantu osewungoti kwezamasiko. UMnuz Mlekeleli Mbanjwa waseSandanezwe, KwaMagwiyane, kodwa ozinze kuWest walk, eThekwini, nowazinga ngeleMpunga Yesintu emsakazweni iGagasi FM, uveza ukuthi abantu bagcina sebengakholelwa kwisintu ngenxa yezigebengu. UMbanjwa wakhipha incwadi yakhe yokuqala ngo-2017 ethi Sithini Isintu? Ngo-2019, wakhipha ethi Amava Ahlabahlosile, ngo-2020 wakhipha ethi Uyokhula Uzâ€™ukhokhobe, manje usekhiphe entsha ethi Indlela Yesintu. "Izincwadi zifundisa abantu ngamasiko ziphinde zibafundise ukuthi zilungiswa kanjani izinkinga. Kunemithetho yesimanje njengokukhipha isisu osekwaba semthethweni kodwa ngokwesintu, kungavumelekile. Ngisuke ngikhipha ulwazi olungalekelela lapho. Baningi abantu abanezinkinga zomsamo kodwa abangazi ukuthi bangazixazulula kanjani ngoba bayabahamba abantu kodwa babadukise, befuna imali," kusho uMbanjwa. Intsha akayishiyi ngaphandle njengoba kukhona nencwadi egxile kakhulu kwimfundiso yasekhaya. "Izingane esikoleni azifundiswa ngendlela yokuziphatha emakhaya nendlela okuphilwa ngayo nabantu emphakathini. Yilapho ngingenelela khona ngencwadi ngizama ukukhuluma ngokubaluleka kokuziphatha, inhlonipho, ukuthobeka nokuhlonipha isiko," kusho uMbanjwa. Ukukhuluma emsakazweni nokubhala izincwadi, uMbanjwa ukholelwa ukuthi akwanele nokwenza ahlele izimbizo zokuhlanganyela nabantu, badingide izihloko ezahlukene zesintu. NgeSonto, uzobe eneMbizo Yesintu ehholo elise Denis Hurly Center, eThekwini. Kule mbizo uMbanjwa uthe kuzodingidwa izihloko ezithinta umsamo, ukuphuphunyelwa isisu kokhulelwe, amaphupho, ukulahla isilwane, ukuthwasa namagobongo, ukubaluleka kwembeleko, umlanjwana nezinye izihloko ezithinta abantu. UMbanjwa usenaneziteshi ezimbili kwiYoutube, afundisa ngazo abantu ngamasiko. 