KHETHA SANGWENI  UTHOLAKALE edindilizile ekopolotwe amehlo umfana oneminyaka emihlanu, obelahlekile eMahlongwa. UBandile Mbele (5) kuthiwa utholwe ngamaphisi abezingela ngezinja, azithela kuyena akhuza ababaza, ahlaba umkhosi. Isolezwe ngeSonto lithole ukuthi uBandile ubelimele ekhanda enamanxeba ajulile futhi okungacaci ukuthi ngawani. Kuthiwa yindaba ebatshazwayo endaweni eshaqe abaningi ngoba kuthiwa kazandile izigameko zokubulawa kwabantu. Leli phephandaba lihabule ngomthombo walo ukuthi kunomuntu oke wathathwa eyophoswa imibuzo, wabuye wadedelwa emuva kokuthi kungekho okutheni okumyamanisa nodaba. Uyise kamufi uMnuz Zamokuhle Ndokweni, uthe akazi nokuthi athini, akwaziwa nokuthi yinto esukaphi lena ebehlele. Uthe akahlali endaweni kodwa okuningi bamlandisile ngakho naye waxakeka ukuthi kwenzenjani. “ Akukho bantu obekuxatshenwe nabo kanti nabantu basendaweni bashaqekile ngesigameko. Kuthiwa ubekade eyodlala nabanye, kusho ukuthi yinto emehlele esebuya uma ngibuka nje. Kufanele batholakale abantu (abenze lokhu) baboshwe, bagwetshe isikhathi eside, hhayi umuntu ebonakale esecanasa ngaphandle,’’ kusho uNdokweni obekhathazekile. Uthe indodana yakhe ibihamba inkulisa futhi ibisencane kakhulu bebesabheke ukuthi ikhule bayibone. Okhulumela amaphoyisa KwaZulu-Natal, uLieutenant Colonel Nqobile Gwala, uthe lukhona udaba oluphenywa amaphoyisa aseMkhomazi. “ Kunomfana oneminyaka emihlanu okwabikwa ukuthi ulahlekile kade edlala nabangani bakhe. Kuthe ngakusasa watholwa ngabafana bezingela ngezinja eseshonile elimele kabi wakhishwa namehlo. Amaphoyisa aphenya icala lokubulala,’’ kusho uLt Colonel Gwala. Uthe akekho umuntu oboshiwe ngalesi sigameko kusaphenywa.