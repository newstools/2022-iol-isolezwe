BAZOTHATHELWA izinyathelo zomthetho abazali abavala izikole uma kunezinkinga abazibonayo ezikoleni. Lokhu kushiwo wuNgqongqoshe wezeMfundo KwaZulu-Natal, uMnuz Kwazi Mshengu, ngesikhathi ehambele Ohlange High, izolo. UMshengu ubevakashele Ohlangemva kokuthi kube nabazali okuthiwa bavala isikole ngeledlule ngoba bethi umnyango usuthathe isikhathi eside ngaphambi kokuthi ukhiphe umbiko wophenyo lokusetshenziswa kwemali kulesi sikole. Kuthiwa uphenyo lwenziwa eminyakeni emibili edlule. Abanye babefuna ukuthi kubuyiswe imali engu-R1 200 ekhokhwe ngabazali ngoba kusho isigungu sokuphathwa kwesikole. “Akekho umzali onelungelo lokuvala isikole, abazali abenza lokhu sizobavulela amacala ngoba baphazamisa ukusebenza kwezikole,”  kusho uMshengu. Uthe umbiko usukhona izincomo sezizoqala zenziwe, uma kukhona okumele baqondiswe ubugwegwe bazoqondiswa. Mayelana nodaba lwamalungu esigungu sesikole abekhala ngokuthi akhishwa ngokungafanele uthe bona bazi amalungu amasha aqokiwe ngoba akhishiwe abengasenazo izingane esikoleni. “Kukhona elilodwa eselifake udaba lwalo enkantolo, sizimisele ukuthi siye enkantolo siyozivikela ngoba umthetho uthi uba yilungu lesigungu sesikole kuphela uma unengane efunda esikoleni,”  kusho yena. Uqhube wathi kwaba yiphutha ukuthi isigungu sokuphathwa kwesikole sithathe isinqumo sokuthi abazali bakhokhe, yize isikole kwaziwa ukuthi akukhokhwa kuso. Uthe kwakufanele uma kunenkinga yemali abaphethe isikole babonisane nomnyango ukuze kuqhanyukwe nesisombululo. “Abanye abazali ebese bekhokhile kuthiwa bathe imali ebese beyikhokhile izoba wumnikelo kodwa sithi uthishomkhulu akabhale izincwadi abazise abazali ukuthi isikole sizoyibuyisa imali yabo. Umzali uma ethi uyanikela asayine kanjalo noyithathayo asayine ukuze kungabi nomsindo ozosuka emuva kwesikhathi. Siyazi ukuthi bese kunokugxambukela kwamanye amaqembu epolitiki kulolu daba ,” kusho uMshengu.