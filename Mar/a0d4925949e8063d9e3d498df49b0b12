SIMANZONZO isimo emijondolo yaseNkanini ngaseBonela, abahlali bakhona abafuna kuboshwe amaphoyisa okuthiwa adubule abulala ilungu lomphakathi. UMnuz Siya Manqele (38) kuthiwa ubulawe ngamaphoyisa ahlasele kule ndawo ezifihle ubuso, ehamba ngezimoto ebezingenawo ama-number plate ngoLwesihlanu. Kuthiwa amaphoyisa abehambe engena umuzi nomuzi ethi abheka  izibhamu ezingekho emthethweni, kanti kweminye kuthiwa abethi afuna abasolwa mayelana nokubulawa kwabalisa abathathu ababulawa umphakathi kule ndawo ngoJanuwari. Kuthiwa uManqele udutshulwe ngamaphoyisa ngaleso sikhathi. Manje umphakathi uvale imigwaqo ngamatshe ufuna kukhishwe abantu abane okubalwa nonkosikazi kaManqele ejele ababoshwe ngoMgqibelo. Baphinde babhikisha ngaphandle kwesiteshi samaphoyisa eCato Manor. Umalumekazi kamufi, uNksz Susan Manqele, uthe bayazifuna izimpendulo zokuthi umshana wakhe ubeze abulawe nje ubenzeni? Uthe kuyabakhathaza kakhulu ukuthi kusona leso siwombe sokubulawa kukaManqele, kuphinde kwaboshwa nonkosikazi wakhe, kwasala dengwane izingane zabo ezintathu. Kulezi zingane kukhona neneminyaka engu-2. “Kuphoqe ukuthi izingane zithathwe ngomakhelwane bazigade bona. Bathi abazange balale ngobusuku bangoLwesihlanu izingane zikhala zifuna abazali bazo. Yimbi into esiyenziwe ngamaphoyisa. Siyazifuna izimpendulo zokuthi uze wadutshulwa nje ubenzeni, nokuthi umkakhe yena uboshelweni?” kusho uNksz Manqele. Uthe kumanje abazi ukuthi bazothathani bahlanganise nani, ukuthwala isidumbu sikamufi basiyise emakhaya eShowe? “Siyafuna ukuthola usizo ngezindleko zalo mngcwabo ngoba asinawo amandla okuzithwalela,” kusho uNksz Manqele. Omunye wabahlali ebebekhona ngesikhathi kwenzeka lesi sigameko, uthe amaphoyisa afike ewudlame, ehambe ekhahlela izindlu, ebiza abantu ngamagama. “Kwezinye izindlu bebefike bathi abangaphakathi abakhiphe izibhamu. Okubuhlungu ukuthi laba bantu ebebebafuna izibhamu abanazo. Kwezinye izindlu bebethi bazolanda abasolwa abathinteka ekubulaweni kwabalisa abathathu ngoJanuwari ababesolwa ngokuhlalisa lubhojozi umphakathi wakhona eNkanini,” kusho umhlali. Uthe abazi ukuthi uManqele ubulawelweni ngoba alukho olubi alwenzile ngesikhathi behlaselwa? Uthe emva kwalesi sigameko esishiye uManqele efile, kuphinde kwaboshwa nabahlali abane, emva kokuvuka umbhejazane, bevale imigwaqo, bezama ukuzwakalisa ilaka labo ngesigameko. Bayivale kusukela ngalo uLwesihlanu, ngoMgqibelo nayizolo, bebesayivalile bekhala ngokuthi bafuna ubulungiswa bokuthi kucace ukuthi amaphoyisa awakuphi ngoba iCato Manor, okuyisiteshi sendawo, iyazihlangula, ithi ayikaze ithume maphoyisa ukuthi ayohlasela. Okhulumela amaphoyisa KwaZulu-Natal, uColonel Thembeka Mbele uthe kuvulwe icala lokubulala esiteshini samaphoyisa eCato Manor. “Kusolwa ukuthi ngosuku lwesigameko owesifazane othandana nomufi uboshwe amaphoyisa angaziwa. Kuthiwa umufi uqonde ngqo emaphoyiseni eyowabuza ukuthi ayibophelani intombi yakhe. Bazamile ukumbopha naye, kodwa wabaleka. Babesebedubula bebhekise kuye umufi, bamlimaza. Inhlamvu ingene ngemumva yaphuma ngaphambili,” kusho uCol Mbele. Uthe endaweni yesigameko kutholakale igobolondo lenhlamvu yesibhamu iR5 kanye neyodwa yenjoloba. Uphinde wakuqinisekisa ukuthi kukhona abantu abane ababoshwe amaphoyisa afanayo. Uthe lolu daba lusaphenywa amaphoyisa. 