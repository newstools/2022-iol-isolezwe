UMNTWANA Afrika okhulumela iSilo uMisuzulu kaZwelithini, uthi iNgonyama isibayekele ezandleni zoMdali abasaqhubeka nokuyiphikisa. UMntwana u-Afrika uxoxe nephephandab mayelana namalungiselelo enkonzo yokukhumbula iSilo uZwelithini kaBhekuzulu, okuphela unyaka sakhothama. “ Ingonyama ayisafuni ukwanda kakhulu ngamazwi ngoba yisikhathi esibalulekile lesi kuyona ngoba ikhumbula uyise. Konke iNgonyama ikushiyele kuNkulunkulu ngoba ijikelwe wumndeni wayo. Konke kumi ngomumo inkonzo izoba khona namuhla,’’ kusho uMntwana u-Afrika. Ukhuluma kanjena nje, uMntwana u-Afrika, kuezinkonzo ezimbili namuhla KwaKhethomthandayo naKwaKhangelamankengane ngokwehlukana. Isikhathi sokukhunjulwa kweSilo esakhothama sifika ngemva kokuphuma isinqumo senkantolo esivune uhlangothi lweSilo uMisuzulu. Ngesikhathi iphephandaba lifika ezigodlweni bekubonakala ukuthi yizinkani zababili ngoba bekuqhutshekwa namalungiselelo nhlangothi zombili. UMntwana uMbonisi kaBhekuzulu, osohlangothini lwaKwaKhethomthandayo, uthe inkonzo izoba khona nakanjani namuhlanje futhi akuvinjwe muntu. “ Ngikhuluma nawe nje ngisesigodlweni KwaKhethomthandayo ngoba kufanele kufezwe izifiso zoNdlunkulu beSilo. Wonke amalungiselelo ahamba kahle, akuvinjwe muntu ngoba uma kuyinkonzo wonke umuntu usuke ezozithandazela,’’ kusho uMntwana. 