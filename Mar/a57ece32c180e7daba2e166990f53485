UMNDENI womsebenzi waseThula Thula Private Game Reserve obulawe yinyathi ngeledlule ufuna ukuthi isiqiwi sithwale zonke izindleko zomngcwabo wakhe futhi sinxephezele umndeni ngesigameko. UMnuz Bheki Mncwango obesesebenze kulesi siqiwi iminyaka engaphezulu kwengu-20 kuthiwa uhlatshwe yinyathi yamkhipha amathumbu ngaphandle ngoLwesibili. Ngaphambi kokuba imkhiphe amathumbu kuthiwa yaqale yamhlaba ngezimpondo, yabuye yamgxoba, yamshiya equlekile. Kuthiwa ngesikhathi ehlaselwa yilesi silwane sasendle ubeyedwa eduze kwedamu elingaphakathi esiqiwini elungisa ucingo. Umfowabo kamufi, uMnuz Mandla Mncwango uthe ngosuku lwesigameko, umufi washayela unkosikazi ucingo emazisa ukuthi usehlaselwe yinyathi emsebenzini. “Unkosikazi washaya ucingo walubhekisa kubaqashi bakamufi ebazisa ngesigameko. Baphuthume bayombheka, bamfica esaphila, bamgijimisa esibhedlela eNgwelezane kodwa kwafike kwamenela khona,” kusho uMncwango. “Singumndeni sifuna isiqiwi sizithwale zonke izindleko zomngcwabo. Kube khona ukuxoxa esibe nakho nabo kodwa sangavumelana ngakho konke. Kukhona asebevumile ukuthi bazokwenza kodwa hhayi konke,” kuchaza uMncwango. Uthe bafuna ukuthi abesiqiwi banxephezele unkosikazi kamufi ngokufa kukamyeni wakhe kwazise zisekhona izingane abesazifundisa esikoleni. Imenenja yalesi siqiwi, uMnuz Chris Du Buson, ivumile ukuthi kukhona usizo lwezindleko zomngcwabo abazimisele ngokulunikezela. Uthe bazimisele ukuthi bawunike umndeni noma yiluphi olunye usizo ongaludinga. Mayelana nesinxephezelo, uthe kulukhuni ukusho ukuthi sikhona isinxephezelo abangasikhipha ngoba isiqiwi nesiqiwi sinemithetho yaso. “Phakathi kwaleyo mithetho wukuthi noma ngabe kuthiwani, akufanele kube khona abantu abahamba ngezinyawo ngaphakathi kocingo lwesiqiwi, noma ngabe bayizisebenzi noma ngabe bayizivakashi,” kusho uDu Buson. Uthe kulukhuni ukuchaza ukuthi inyathi ebulele uMncwango ngabe yayidinwe yini. “Isilwane sasendle siyohlale siyisilwane sasendle, yingakho kunanyekwa izexwayiso ezithi akukho muntu okufanele ahambe ngezinyawo ngaphakathi esiqiwini,” kusho uDu Buson. Umndeni uthe ubungakazi ukuthi uzofihla nini. 