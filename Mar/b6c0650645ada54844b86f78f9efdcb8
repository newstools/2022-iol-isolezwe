KULIMALE abagibeli ngesikhathi itekisi abebehamba ngayo iba sengozini namuhla emgwaqweni uBram Fischer eRandburg, eGauteng. Ngesikhathi abe-Emer-G-Med befika endaweni yesigameko bathole itekisi lilele ngohlangothi abagibeli bezama ukuphuma. “Ngesikhathi sihlola isimo, sithole kunabagibeli abebevaleleke phakathi etekisini. Kudingeke ukuthi kusetshenziswe izindlawu ukuze bakhishwe”, kusho abezimo eziphuthumayo. Abalimele baphuthunyiswe ezibhedlela ezahlukene. Kwesinye isigameko, kulimale abafundi abangu-12 ngesikhathi itekisi abebehamba ngayo ibandakanyeka engozini ekuseni. Ngokusho kukaGarrith Jamieson we-ALS Paramedics,  le ngozi yenzeke emgwaqweni uNwabi eSipingo ekuseni. “Abezimo eziphuthumayo bafike endaweni yesigameko bathola ukuthi itekisi liphaphalaze layoshayisana nenye imoto ngaphambi kokuba liphume emgwaqweni,” kusho uJamieson. Uthe izingane zitholakale zilimele ngokuhlukana kodwa kungekho osesimeni esibucayi. “Izingane zilashelwe endaweni yesigameko ngaphambi kokuphuthunyiswa ezibhedlela ezahlukene.”