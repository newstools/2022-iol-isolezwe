WEHLELE ngezansi uhulumeni waKwaZulu-Natal, emva kokusuka komsindo ngomkhuleko wokukhumbula iSilo esisanda kukhothama, uGoodwill Zwelithini kaBhekuzulu. Izolo, uhulumeni wesifundazwe uveze ukuthi iNdlunkulu kaZulu iyona ezohola umkhuleko okuhlelwe ukuthi ube ngoMgqibelo. Lokhu ukusho emva komsindo oqutshulwe yisimemezelo sawo uhulumeni, sokuthi uzobamba inkonzo yokukhumbula uMdlokombane. Ngesonto eledlule, uhulumeni wesifundazwe ukhiphe isitatimende lapho uveze ukuthi uzosingatha inkonzo yokukhumbula uMdlokombane, ngoMgqibelo, esigodlweni KwaKhethomthandayo. Emva kwesimemezelo, kube sekusuka umsindo kwaze kwavela nokuthi iSilo uMisuzulu kaZwelithini nabamesekayo, ngeke baye kulo mkhuleko uma uzobanjelwa KwaKhethomthandayo. Uhulumeni waKwaZulu-Natal uphinde wasolwa nangokuthatha umcimbi ocatshangwe ngondlunkulu bakaMdlokombane, uwenze owawo. Kuvela ukuthi umqondo wokuba nomkhuleko waqhamuka nondlunkulu bakaMdlokombane, babe sebecela uhulumeni wesifundazwe ukuba uxhase ngokudla. Izolo, uNdunankulu waKwaZulu-Natal, uMnuz Sihle Zikalala, uthe indlunkulu iyona ezohola lo mcimbi futhi iyona ezonquma ukuthi uzobanjelwa kuphi. Ukusho lokhu ngesikhathi ekhuluma kwisithangami sabezindaba, eThekwini. UZikalala uthe ihhovisi lakhe lathintwa ngodlunkulu bakaMdlokombane, bemcela ukuthi kube nomkhuleko. “Umkhuleko akusiwo owethu, kepha uhlelwa yindlunkulu. Indlunkulu iyona ezonquma ukuthi lo mkhuleko uzosingathwa kanjani. Thina njengohulumeni sizokuya lapho indlunkulu izokuthi asiye khona.” UNdunankulu kaZulu, Inkosi Mangosuthu Buthelezi, uveze ukuthi iSilo nabasesekayo ngeke baye emkhulekweni uma uzokuba KwaKhethomthandayo. “Lokhu kungenxa yezizathu ezisobala, njengokuthi onke amacala abehlulelwa yiJaji (uMjabuliseni Isaac) Madondo, ayesiwe enkantolo yiNdlunkulu yaKwaKhethomthandayo, iNdlunkulu uMaDlamini namadodakazi akhe; uMntwana uNtandoyenkosi nodadewabo uMntwana uNtombizosuthu. “Isizwe sonke sizibonele kwithelevishini uMntwana uNtandoyenkosi esichapha iSilo, ngokuthi sizenza iSilo singakabekwa nokuningi abekusho nangokukhulekelwa kwaso. Nathi esisesekelayo iSilo, ngeke saphumelela ukuya emthandazweni osendaweni iSilo esiyiNkosana neNdlalifa yeSilo (Goodwill kaBhekuzulu) esikhothemeyo, esesithe. Asiyi kuyo!” UButhelezi uthe indlunkulu ibisivele isishilo ukuthi kwaba yiphutha ukuthi uMdlokombane aphumele KwaKhethomthandayo ngesikhathi eseyotshalwa. Uthe kwakufanele aphumele KwaKhangelamankengane. “Ngakho-ke bathi kakufanele ukuba kuqhutshekwe nephutha lokuqhubeka nokwenza imisebenzi yobukhosi neNkosi komunye umuzi, ngaphandle kwekhanda likayise esigodlweni saKwaKhangelamankengane.” UButhelezi uthe bamangele ngesikhathi uZikalala ememezela ukuthi uhulumeni wesifundazwe uzokuba nomkhuleko wokukhumbula uMdlokombane. “Uhulumeni wesifundazwe wathi akukho ozokukhiphela imali okuyimisebenzi yasendlunkulu, koze kubekwe iSilo. Indlunkulu yeSilo ibisisuka yayocela kumhlonishwa undunankulu ukuthi angeyelekelele yini ngezindleko zokudla ngosuku lomthadazo. “Nakhu-ke sesibona undunankulu esekhipha isimemezelo sokuthi yena nesigungu sikahulumeni wesifundazwe bazokwenzela iSilo inkonzo yesikhumbuzo ngalo usuku esakhothama ngalo, KwaKhethomthandayo. Ngenxa-nje yokuthi abafelokazi beSilo bacele usizo lwemali yokudla, usethi undunankulu lona ngumcimbi kahulumeni.”