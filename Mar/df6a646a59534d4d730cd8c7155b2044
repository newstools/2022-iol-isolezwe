 BONGIWE ZUMA UZOGCOTSHELWA kwesobufundisi umculi wokholo osezohola ibandla labasindisiwe kulandela ukunxenxwa ngabazalwane bebandla ebese lisele dengwane. UThinah Zungu osanda kukhipha i-albhamu ethi : Uyalihlonipha izwi, usezohola ibandla laseMatikwe, i-Ark Fellowship kusukela ngomhlaka-03 Ephreli. UThina uveze ukuthi akamusha kuleli bandla ngoba ukhule ehamba kulo usontosikole kwaze kwaba kushona abaholi balo lasala lingasenaye ozolihola ngokusemthethweni, nokwenze abazalwane banxenxa yena.  " Ngikhule ekhaya kusontwa eZayoni, ubaba engumfundisi kodwa ubesivumela sisonta kamakhelwane ngenxa yebanga elide ebabelihamba. Ngathi uma ngikhula, ngaqala nganikezwa ithuba lokucula kulona leli bandla kuze kubonakala ukuthi nginekhono emculweni. Kuyinto entsha kimi okobufundisi kodwa ngiyethemba ukuthi abazalwane bazongicathulisa banginikeze nethuba," kusho uThinah. Uthe ukuba umfundisi ngeke kushayisane nomculo ngoba kuwumsebenzi ofanayo. "Nomculo ngiwusebenzisa njengevangeli lokushumayeza abantu. Kunabantu abavuselelwa umculo kube khona abaphendulwa ukushunyayezwa. Umculo yilapho ulekelela khona. Ngifisa abantu bazi ukuthi kungenzeka ngibe namaphutha ngoba kube ubizo olufike ngingaluhlelele ngingakaze ngibe umfundisi. Ngizozama nokuyokwenza izifundo ezihambisana nobufundisi nengicabanga ukuthi kuzongilekelela,’’kusho uThinah. Ebuzwa mayelana nokushintsha amasonto nokutholaka emabandleni ahlukene okubalwa ne-Ethekwini Community Church, uthe ubegxile khona ngoba ubehlala edolobheni kulula ukuyokhonza khona. "Ngisenobudlelwane obuhle noMfundisi uVusi Dube  ngiyamhlonipha akukho nokungaphazamisa lokho. Ngeke ngizibophezele ngokuthi ngeke ngisabonakala kwamanye amabandla ngoba ngiwumntwana kaNkulunkulu akukho okungaba inkinga uma ngiwahambela. Ngizobonakala ngiyocula noma ngishumayela ngoba umsebenzi kaNkulunkulu. Abazalwane ngeke bakuxwaya lokho kodwa ngiwumuntu ovulelekile,  uma kwenzeka kuba nezinkinga bazongazisa ngilungise," kusho uThinah. Esephetha uthe kuyinto emjabulisayo kodwa unovalo ngoba uzoqala ngokunikezwa izinyanga eziyisithupha zokubheka ukuthi uhambisa ngokwenqubo yebandla yini bese ebekwa ngokusemthethweni. 