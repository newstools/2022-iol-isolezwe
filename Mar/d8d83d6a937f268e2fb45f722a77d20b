ISOLWA ngokugovuza umphakathi ocekele phansi impahla kahulumeni iMeya kaMasipala waseJozini, uMnuz Fananaye Mathe. Lezi zinsolo zenziwe uNgqongqoshe wezoLimo nokuThuthukiswa kweziNdawo zaseMakhaya KwaZulu-Natal, uNkk Bongi Sithole-Moloi, emva kombhikisho wamalungu omphakathi kwaSiqakatha, eJozini. Kepha uMathe usola umnyango ngokudlala ipolitiki eshibhile, njengoba ethi umnyango umbheca ngobende inyama engayidlanga. Kulo mbhikisho amalungu omphakathi abekhala ngokuqashwa kwabasebenzi abaqashwe ohlelweni oluyisipesheli lwalo mnyango. Abasebenzi abasanda kuqashwa bazolekelela ohlelweni lomnyango oluthinta ukutshalwa kwembewu. Ababhikishi bavale isikhungo somnyango esenza ucwaningo, iMakhathini Research Station, bayalela bonke abasebenzi bomnyango ukuba baphume baphele kusona. Bakhala ngokuthi abasebenzi abasanda kuqashwa umnyango akusibo abendawo. UNkk Sithole-Moloi usole uMathe ngokugovuza umphakathi. Esitatimendeni uNkk Sithole-Moloi uthe kunamahlebezi okuthi uMathe ufuna kuxoshwe bonke abasebenzi abasanda kuqashwa, bese kuqashwa  abathandwa uyena. Uchaze izenzo zikaMathe njengobudlwembe wathi ngeke bakubekezelele ukucekelwa phansi kwempahla. “Siyasigxeka ngazo zonke izindlela lesi senzo.” UNkk Sithole-Moloi uthe ngeke bakubekezelele ukucekelwa phansi kwempahla. UMathe uziphikile izinsolo abekwa zona. Usole umnyango ngokudlala ipolitiki eshibile, wathi izinsolo zithunaza isithunzi sakhe. “Eqinisweni lokhu okukhulunywa ngegama lami angikwazi futhi kuyinhlamba kimi, ngiyabona ukuthi kunabantu abafuna ukungcolisa igama lami ngenhloso yokufeza izinhloso zabo zepolitiki. “Mina njengemeya angisoze ngaphazamisa ukusebenza komnyango kahulumeni ikakhulukazi lona wezoLimo, ongumgogodla wentuthuko yomphakathi yezolimo, nokuyimboni yabantu baseMkhanyakude.”