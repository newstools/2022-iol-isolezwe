I-G4S Cash Solutions okuyinkampani enkulu ephatha imali eNingizimu Afrika, isikhiphe uR1 million ozonikwa lowo ozoveza ulwazi oluphathekayo noluzoholela ekuboshweni nasekugwetshweni kwababulale unogada ngoLwesihlanu, ngoFebhuwari 25, 2022, ngako-3 ntambama. Lo nogada uhlaselwe esitolo eSpar, eMnandi, kumgwaqo uTulip, eCenturion. Unogada we-G4S ubeyofaka ibhokisi lemali emotweni yomsebenzi ngesikhathi ehlaselwa wadutshulwa ngesibhamu sohlobo lweR5. Abasolwa bakwazile ukuthatha ibhokisi lemali kodwa abakwazanga ukuyikhipha ngenxa yobuchwepheshe obusetshenziswa ngabe-G4S obenza imali ingasebenziseki. UKevin Govender, ongumqondisi we-CIT e-G4S Cash Solutions, uthe babuhlungu ngokulahlekelwa uzakwabo. “Sibuhlungu ngokulahleka komphefumulo ngendlela ebuhlungu kangaka. Sidlulisa amazwi enduduzo emndenini kamufi futhi siyaqinisekisa ukuthi umndeni uzonakekelwa. Kubalulekile kithi ukuqinisekisa ukuthi abasolwa bayatholakala,” kusho umqondisi. Abasolwa ababili baqoshwe kwi-CCTV futhi nezimpahla abazigqokile zibonakala kahle. Kunxuswa abangaba nolwazi ngabo ukuba baxhumane noRay Barlow ku: 083 324 3460, noma uShaun Maleo ku: 083 750 4042 abasebenzela i-G4S Cash Solutions. 