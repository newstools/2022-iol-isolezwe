AGIXABEZWE ngodilikajele ababili umuntu emunye amadoda ayizinkabi ezasoconga osomatekisi okwakukhona kubona nosihlalo kasoseshini wamatekisi KwaNongoma. UMakhimba Buthelezi (33) noThabani Ngwenya (36) babhanselwe ngeminyaka engu-14 ngamacala okuzama ukubulala. Bagwetshwe iNkantolo eNkulu yaseMgungundlovu, ephinde yanika uButhelezi isigwebo seminyaka engu-17 ngokutholakala nesibhamu nezinhlamvu okungekho emthethweni. Kuthiwa umufi, uMnuz Mzokhona Dlame (47) owayengusomatekisi, wayenomcimbi kwakhe ngoDisemba 19, 2016, kanti uzovukelwa ngamadoda amabili amdubula. Kuvela ukuthi uDlame wadubuleka ekhanda, emqaleni nasethangeni, washonela endaweni yesehlakalo. Okhulumela amaphoyisa KwaZulu-Natal, uLieutenant Colonel Nqobile Gwala, uthe omunye usomatekisi owayekanye noDlame emcimbini, wasindiswa ukubaleka. Uthe kwabe sekuvulwa icala lokubulala nelokuzama ukubulala esiteshini samaphoyisa KwaNongoma. Kuvela ukuthi uButhelezi waboshwa ngo-Agasti 2018, eMaphophoma, lapho atholakala khona nesibhamu nezinhlamvu eziyisishiyagalolunye. UNgwenya waboshwa eBenoni, eGauteng, ngesikhathi eyovela enkantolo ngelinye icala lokutholakala nesibhamu esingekho emthethweni. ULt Col Gwala uthi ngesikhathi laba ababili bagqigqa inkantolo, kwavela ophenyweni olwalwenziwa ukuthi bayathinteka kwelinye icala lokubulala nelokuzama ukubulala elenzeka khona KwaNongoma ngo-Okthoba 17, 2017. Ngalolo suku kuthiwa umufi, uMnuz Mthuthuzelo Mchunu (66) owayengusihlalo kasoseshini wamatekisi, wayemi eduze kwemoto ngasegaraji ngesikhathi ethelekelwa ngabesilisa abangabuzanga mkhuhlane, adubula ebhekise kuyena. “Wadutshulwa ekhanda nasesifubeni, waphuthunyiswa esibhedlela lapho ashonela khona ngesikhathi efika. Kwadubuleka nomunye umuntu owayezimele emlenzeni owaphuthunyiswa esibhedlela,” kusho uLt Gwala. 