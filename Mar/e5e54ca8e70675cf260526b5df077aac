 NKOSIKHONA CELE WETHUSE abaningi owesilisa waKwaNongoma enikela kubo kamngane wakhe ehlaba ngejubane enqunu, ezobatshela ukuthi nguyena obulele umngane wakhe bebanga ugwayi, maqede wayomlahla ehlathini eliseduzane. Bese kuphele izinyanga ezimbili umndeni kaMnuz Siyanda Mthembu (32) udidekile futhi ungazi ukuthi ukuziphi izinkalo. Umngani kuthiwa ukhale ngokuthi umufi uyampokela, ufika ngisho emini athi makasheshe ayoziceba emndenini wakhe. Kuthe uma umndeni uya kulelo hlathi, umsolwa athe ulahle khona isidumbu sikamufi, wazithela phezu kwaso isidumbu ebese siqala ukonakala. Ilungu lomndeni elikhulume neSolezwe ngoMgqibelo  likuqinisekisile ukuthi ibhungu lakwaNgema lifike kubo lihayiza lisuka ematshwaleni. “Namanje sonke lapha ekhaya sisamangele kakhulu ngalesi senzo somfana wakwaNgema. Ubekhala ngokuthi uSiyanda uyampokela, uthi makakhulume iqiniso ngokuthi wambulala kanjani futhi isidumbu wasiyisa kuphi.” Isolezwe ngoMgqibelo lithole ukuthi uSiyanda bese kuphele izinyanga ezimbili edukile namalungu omndeni engazi ukuthi wayaphi. Kuthiwa umndeni wakwaMthembu bese uzame konke okusemandleni awo ukuthola umkhondo kodwa kwaba nhlanga zimuka nomoya. Umfowabo kamufi, ongathandanga negama  lakhe, uthe ibhungu lakwaNgema kuthe selifikile kubo labanxenxa ukuthi bahambe nalo liyobatshengisa isidumbu lapho lasilahla khona. Uthe nebala abazange bapholise maseko bahambile baya khona ehlathini. “Ngempela sisificile isidumbu sikamfowethu sidindilize kabuhlungu ehlathini. Okuyikhona okubuhlungu kakhulu wukuthi isidumbu sikamfowethu bese siqala nokonakala. Isiphethe kabi kakhulu le nto eyenzekile,’’kuchaza umfowabo kamufi. Isolezwe ngoMgqibelo litholile ngomthombo walo osondelene nalolu daba ukuthi umndeni kamsolwa nawo ubusunalo ulwazi lokuthi indodana yawo yabulala indodana yakwaMthembu. Kuthiwa amalungu omndeni wakwaNgema ayibona indodana ngelanga okusolwa ukuthi yabulala ngalo uSiyanda, ifika igcwele igazi emzimbeni iphethe nezingubo zikamufi. Kuthiwa amalungu omphakathi kawaneme njengoba osolwa ngokugonyuluka ngokubulala uSiyanda eboshwe izinsuku ezintathu wabe esededelwa. “Sifuna ukwazi ukuthi lo mfana wakwaNgema bamdedele ngaliphi,’’kubalisa ilungu lomphakathi ngokunengeka. Okhulumela amaphoyisa KwaZulu Natal, uLt-Col Thembeka Mbele usiqinisekisile lesi sigamelo. Uthe amaphoyisa athole isidumbu sowesilisa olinganiselwa eminyakeni engu-32 yobudala. “Amaphoyisa athola isidumbu ngezintathakusa ehlathini eliseduzane. Isidumbu sabe sesithathwa siyiswa emakhazeni. Kusenziwa nophenyo ngakho konke okuholele ekufeni kwalo wesilisa,’’ usho kanje.  