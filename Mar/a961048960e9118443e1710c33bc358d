ZIHLELI lubhojozi izitshudeni zase-University of Zululand ngenxa yokudlanga kwezigebengu okuthiwa zingena ezindlini okuqashe kuzo izitshudeni zishaqe impahla okuthiwa sekuyinto ejwayelekile. Kuthiwa izitshudeni, eziqashe ngaphandle ezindaweni zomphakathi ngenxa yokushoda kwezindawo ezihlala izitshudeni ezenganyelwe yinyuvesi, isikhathi esiningi yizona ezingabagilwa kakhulu balobu bugebengu okuthiwa budla lubi. Esinye isitshudeni esihlala endaweni okuthiwa kuseMhlathuze eduze nophiko lwenyuvesi KwaDlangezwa, esicele ukuthi singadalulwa, sithe sona nozakwabo babanjwe inkunzi amasonto elandelana kangangoba sekunzima nokuthi bakwazi ukufunda ngenxa yokuzibona bengaphephile. “Emasontweni amabili adlule besibheke esikhungweni ekuseni ngesikhathi sihlaselwa amadoda athile asikhomba ngesibhamu athi asilale phansi athatha amafoni ethu nokunye ebesikuphethe. Angiyanga kovula icala ngoba sengikhathele amacala ahleze evulwa kodwa akukho okwenzekayo. “Kuthe ngesonto elilandelayo ebusuku ngabo-8 sizihlalele lapho siqashe khona, endlini okuhlala kuyo izitshudeni ezingu-12, kwangena amadoda amane ehlome ngezibhamu, asilalisa phansi sonke ashaqa amafoni nama-laptop. Isimo sinzima kakhulu, sesiyesaba impela,” usho kanje. Usho lokhu nje emasontweni amabili edlule kudutshulwe kwabulawa uMxolisi Sibisi okuthiwa ubenza unyaka wokugcina kule nyuvesi, okuthiwa ubezama ukuyobheka kwenye yezindlu okuhlala kuyo izitshudeni zabesifazane ebezihlaselwe yilezi zinswelaboya, okusolakala ukuthi yizona ezimdubulile. Inyuvesi ithe yenza konke okusemandleni ukuqinisekisa ukuthi izitshudeni ziphephile. Okhulumela inyuvesi, uNkk Gcina Nhleko, uthe sekwandiswe isibalo samaphoyisa ukuqiniseka ukuthi izitshudeni zihlala ziphephile. “Okunye esikwenzayo ukuzama ukwandisa izindawo zokuhlala izitshudeni ezizoba ngaphansi kwenyuvesi kangangoba sihlola izindawo ezihlala izitshudeni ukuthi ziphephe ngokwanele bese sizifaka ngaphansi kwenyuvesi njengezilungele ukuhlala izitshudeni zethu,” kusho uNkk Nhleko. UNksz Lirandzu Themba, okhulumela uNgqongqoshe wamaPhoyisa kuleli, uMnuz Bheki Cele, uthe amaphoyisa ayaqhubeka nokuqinisekisa ukuphepha kwezitshudeni. “Lokhu kuqinisekiswa yikomiti elihlanganisa iziphathimandla zenyuvesi, aboMnyango wezokuPhepha koMphakathi namaphoyisa ophiko lwe-South African Police Service, elihlala imihlangano njalo ukubhunga ngokuphepha kwezitshudeni. Inkinga enkulu ukungabikhona ngokwenele kwezindawo ezihlala izitshudeni enyuvesi ngakho inyuvesi izama ukubheka izindlela eziphephile okungahlaliswa ngazo izitshudeni ukuze zingagcini zingabagilwa,” kusho uThemba. 