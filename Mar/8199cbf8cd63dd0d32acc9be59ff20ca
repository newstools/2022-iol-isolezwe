KUGQUGQUZELWA izakhamuzi zakuleli ukuba zibambe iqhaza ezigcawini zokulalelwa kweziphakamiso ezimayelana nomthethosivivinywa kahulumeni, onhloso yawo kuwukulawula isibalo sabokufika abaqashwa yizinkampani zakuleli. Lokhu kudalulwe nguNgqongqoshe wezokuQasha nabaSebenzi uMnuz Thulasi Nxesi, engxoxweni abenayo neSolezwe. Uthi abafuni izinkampani zixhaphaze abokufika zibaholele kancane futhi bazofaka abakubiza ngamakota, okuthi inkampani ngayinye inegunya lokuqasha abokufika abangaki. “Lapha sibeka isibalo sokuthi inkampani ngeke ikwazi ukuthatha isibalo (sabasebenzi bokufika) abangaka. Sizoqale silalele ukuthi abantu bathini esikhathini esiyizinyanga ezintathu esizibekile, bese iPhalamende lishaya umthetho omusha,” kuchaza uNxesi. Abezinhlaka ezehlukene emphakathini okubalwa nosopolitiki, sekukaningi bephonsela uhulumeni inselelo yokuthi ashaye umthetho ozolawula ukuqashwa kwabantu bokufika kuleli. Bafuna nokuthi uhulumeni acacise ngemisebenzi edinga ikhono elikhethekile, inkampani engaliqashela abokufika. Sekuphenduke insakavukela ukuthi abashayeli bamaloli bavale imigwaqo engothelawayeka uma bezwakalisa ilaka labo ngezinkampani eziqasha abashayeli bokufika, bese zizishaya ngesithende izakhamuzi. UNxesi uthe kumanje bahlanganisa umthetho wabafikayo kuleli, (Migration Policy) ozolawula indlela okuqashwa ngayo abasebenzi bokufika kuleli. Uthe idingidwe kabanzi kwiKhabhinethi eyomthethosivivinywa kwaze kwafika esigabeni sokuthi bayifake kusomqulu, igazethi (gazzette). Uthe okwamanje bavumela noma ngubani ukuthi afake umbono wakhe ngaphambi kokuthi uphasiswe umthetho. Phambilini uNxesi ukhuze izakhamuzi, ezivele zivulele isibhaxu kubasebenzi nakosomabhizinisi bokufika kanti abanye bakhishwa ezitolo zabo, wabaxwayisa ngokuthi akuyona indlela efanele yokwenza izinto. 