ABALANDELI bowayeyimeya yeTheku, uNkk Zandile Gumede, bathi ukudonsa kwecala athweswe lona ngenye yezindlela zokumnqanda ekutheni angabi wusihlalo we-ANC, eThekwini. Lokhu kudalulwe uMnuz Ntando Khuzwayo ongumkhulumeli wabalandeli bakaNkk Gumede. Usole abahlehlisa ukuhlala kwengqungquthela yokukhetha ubuholi obusha be-ANC eThekwini, wathi akazi bafuna kuze kwenzekeni ngaphambi kokuthi kukhethwe. UNkk Gumede kulindeleke azwane amandla noSomlomo kaMasipala iTheku, uMnuz Thabani Nyawose kwesikasihlalo. “Kwakubekelwe ukuqala kuka-Ephreli ukukhethwa kobuholi obusha kodwa manje sekuhlehliselwe usuku olungakamenyezelwa ngoba kuthiwa kunamagatsha angakabukhethi ubuholi bawo. Ngokolwazi esinalo, sesihlangene isibalo esingu-78% wamagatsha asekhethile futhi okuyisibalo esidingekayo ukuze kuhlale ingqungquthela,” kusho uKhuzwayo. Icala libuyiselwe kulesi sakhiwo ngenxa yokuthi ivaliwe iNkantolo eNkulu yaseThekwini ebelithethwa khona, iyalungiswa kuze kube unyaka u-2025. UNkk Gumede nabanye abasolwa abangu-21, okukhona kubona nowayeyimenenja yeTheku, uMnuz Sipho Nzuza nowakwakhe, bathweswe icala lokukhwabanisa ithenda kadoti yenani likaR430 million. Usethelekile enkantolo eNkulu yaseThekwini ehlezi esakhiweni senkantolo yeMantshi owayeyiMeya yeTheku, uNkk Zandile Gumede. Video: Simphiwe Ngubane pic.twitter.com/Y63j3E6vML “Okuhle wukuthi izwe selivuliwe okuzokwenza babe baningi abantu abafika enkantolo bezokweseka umama (Nkk Gumede). Ulilungele icala futhi uzonqoba,” kusho uKhuzwayo. Okhulumela iNational Prosecuting Authority KwaZulu-Natal, uNkk Natasha Kara, uthe uMbuso wakulungela kusukela ngoNovemba nyakenye, ukuqulwa kwecala. Uthe ngabameli babanye babasolwa abacela isikhahi ukuze bahlinzekwe ngemininingwane ethile yecala. “Udaba lahlehliselwa uMashi 29 no-30 nonyaka, khona kuzofakwa lezicelo bese uMbuso uyaphendula. Kubekelwe uJulayi 18 nonyaka ukuqulwa kwecala,” kusho uNkk Kara. Bafike ngobuningi babo abebezokweseka uNkk Zandile Gumede ngaphandle kwenkantolo eNkulu yaseThekwini.I-video: @simphiwengubs pic.twitter.com/pzigWNlSqa 