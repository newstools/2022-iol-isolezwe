 SEKUMISWE uhlelo lokulobola nokulobolelana kwezinye zezingxenye zaKwaZulu-Natal kulandela ukubheduka kwesifo samatele. UNgqongqoshe womnyango wezoLimo nokuThuthukiswa kweziNdawo zaseKhaya, uNkk Bongiwe Sithole -Moloi izolo uhambele idiphu laseBukhipha kwaHlabisa lapho enxenxe khona amalungu omphakathi ukuthi amise kancane izinhlelo zokulobola kuze kube zonke izinkomo ziyagonywa, ziyaphawulwa ziyahlonzwa nokuphepha kwazo. KwaHlabisa kuvele ukuthi kunenqwaba yamadiphu asethelelekile kulandela ukuthi abantu bezishushumbisa ngasese izinkomo zingagonyiwe beyozidayisa kwezinye izindawo nokusolwa ukuthi yikhona okusabalalisa kakhulu isifo samatele. Imikhandlu ethintekayo kulesi sifo okwamanje kusakubalwa iKing Cetshwayo, Zululand noMkhanyakude. UNkk Sithole Moloi utheleke nethimba longoti bezilwane kwagonywa nezinkomo eziwu-800 kanti bekugonywe nezinye eziwu-1025 kuyona le ndawo. Uthe ukumisa ukulobola kuyingxenye yokuvimbela ukusabalala kwalesi sifo. "Bangithintile abaholi bekhala ngokuthi siyabhidlanga kunokuthi sinciphe lesi sifo. Bafikile odokotela kwatholakala ukuthi asemaningi amadiphu athelelekile, ngakho ukudayiswa kwenyama kuyavalwa, nokulobolelana. Nanoma ngabe yiluphi usiko ebesilusebenzisa ngemfuyo yethu kuzovalwa.  Sicela ukuthi abantu bathi ukuma kancane ukulobolana kulungiswe isimo zigonywe izinkomo. Ukugonywa kwezinkomo kuzosiza kungathathi isikhathi eside ukulwa nalesi sifo, nani ningagcini senichitha imali eningi nizama ukuzelaphela emakhaya. Iqiniso lithi noma zibalwa izinkomo aziphelele ngoba kukhona abakholelwa ukuzelaphela emakhaya," kusho uNkk Sithole Moloi. USihlalo woMkhanyakude Livestock uMnuzbhekiseni Mbatha uthe bayazeseka kakhulu izinqumo zomnyango ngoba ukudayiswa kwenyama ngasese, ukushushumbisa izinkomo ezingagomile nokulobolelana ngezinkomo ezinalesi sifo kuzosibhebhethekisa ngokweqile isifo samatele. "Siyacela impela bakithi obesenezinhlelo zokuyoloba balinde kancane kudlule lesi simo. Sifuna kube nezivimba mgwaqo ukuqinisekisa ukuthi ayikho imfuyo eshushumbiswa ngasese. EMtubatuba, KwaHlabisa naseHluhluwe sifuna zigonywe zonke izinkomo ingabibikho ezosala ngaphandle. Sizwe kuthiwa umgomo uyabiza ulandwa eBotswana kodwa siyathemba sizophumelela isicelo sethu ngoba sekufike nongqongqoshe," kusho uMbatha.  caption UNGQONGQOSHE wezoLimo nokuThuthukiswa kweziNdawo zaseKhaya uNkk Bongiwe Sithole Moloi ehlangene nabanikazi bezinkomo ediphini eBukhipha KwaHlabisa lapho amadiphu amaningi esetheleleke ngesifo samatele     Isithombe: Bongiwe Zuma