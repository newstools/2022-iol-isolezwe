IYAKHULA ingcindezi kumengameli wophiko lwabesifazane kwi-ANC, i-ANC Women’s League, uNkk Bathabile Dlamini, ukuba ashenxe esikhundleni kulandela ukulahlwa kwakhe yicala lamanga. Umhlangano wesigungu esiphezulu kwi-ANC obungempelasonto uyalele abaholi abayisithupha abaphezulu kwi-ANC ukuba benze isiqiniseko sokuthi uyalandelwa umthetho we-ANC uma kuza odabeni lukaNkk Dlamini. I-ANC inomthetho wokuthi bonke abaholi bayo ababhekene namacala kufanele bashenxe ezikhundleni. UNkk Dlamini usanda kulahlwa yicala lokuqamba amanga efungile, kanti uzogwetshwa ngenyanga ezayo. Udaba lokulahlwa kwakhe yicala ludingidwe emhlanganweni wezinsuku ezintathu wesigungu esiphezulu. Lokhu kuvezwe umgcinimafa jikelele kwi-ANC, uMnuz Paul Mashatile, okunguye owenza umsebenzi kanobhala jikelele osamisiwe kwi-ANC, uMnuz Ace Magashule. UMashatile, okubaholi abayisithupha kwi-ANC, uthe bebengakalitholi ithuba lokubhunga ngodaba lukaNkk Dlamini. Lokhu kungenxa yokuthi umengameli we-ANC, uMnuz Cyril Ramaphosa, akekho usembukisweni oseDubai. “Wudaba esizolubheka njengokuyalelwa isigungu esiphezulu.” UNkk Dlamini uzithola engaphansi kwale ngcindezi nje, nobuholi be-ANC Women’s League nabo bulengelwa yizembe. Lobu buholi bungase buhlakazwe ngenxa yokuthi sebuphelelwe isikhathi. I-ANC Women’s League yagcina ukuba nengqungquthela yokukhetha ubuholi ngo-2015. Ngokomthetho walolu phiko, kufanele kube nengqungquthela yokukhetha ubuholi njalo emva kweminyaka emihlanu. UMashatile uthe amalungu esigungu esiphezulu akushayele ihlombe ukuqokwa kwethimba elizobheka ukuthi kufanele yini buhlakazwe ubuholi be-ANC Women’s League. Leli thimba eliholwa ilungu lesigungu esiphezulu, uNkk Thandi Modise, yilona elizokwenza izincomo ngekusasa lobuholi be-ANC Women’s League. “Amalungu esigungu esiphezulu ayalele ubuholi obuphezulu ukuba bulandele izincomo zaleli thimba uma seliwuqedile umbiko walo. Ubuholi obuphezulu kwi-ANC buphinde bayalelwa ukuba buthule lo mbiko emhlanganweni wesigungu esiphezulu uma usuphothuliwe.” I-ANC Women’s League ihlela ukuba nengqungquthela yokukhetha ubuholi kuwo lo nyaka.