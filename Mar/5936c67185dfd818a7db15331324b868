BONISWA MOHALE ABAMATEKISI bakhala ngezindleko zokusebenza ezinyuswa wuphethroli olokhu unyuka. Kusuka phakathi kwamabili namuhla ilitha likaphethroli we-93 unleaded ezindaweni ezigudle ugu lizobiza uR20.83 cents lisuka ku-R19.37 cents ebelibiza wona ngenyanga edlule. Lokhu kudalwa wukuthi amalitha kaphethroli i-93 ne-95 unleaded azonyuka ngoR1.46 cents. Ilitha likadizili, i500 ppm, linyuke ngoR1.44 cents bese ele-50 ppm linyuke ngo-R1.48cents. UMnuz Mduduzi Makhunga, okhulumela iSouth African National Taxi Council (Santaco) KwaZulu-Natal, uthe okwamanje amatekisi ngeke anyuke njalo uma kunyuka uphethroli kodwa izindleko zokusebenza zinyukile. “Siyakhala ngokunyuka kukaphethroli ngoba kunyusa izindleko zethu zokusebenza. Okwamanje ubuholi beSantaco kuzwelonke bebungakahlali ukusho ukuthi imali yokugibela isizonyuswa uma kunyuka uphethroli kodwa isazonyuka kanye ngonyaka okuba wuJulayi. Imboni iyabacabangela kakhulu abantu abagibela amatekisi yingakho ingayinyusi imali yokugibeli njalo uma kunyuka uphethroli,” kusho uMakhunga. Izolo abantu banyukelwe amaphaphu uma bebona iSantaco kuzwelonke ekhasini layo letwitter ikhala ngokuthi izindleko zokusebenza zinyukile kanti nokunyuka kukaphethroli kwenza ukuthi icabange ukubuyekeza izindlela zokunyusa imali yokugibela. UMakhunga uthe ngaphambi kokuthi kube nezinguquko ezithinta abagibeli bamatekisi, kuye kube nomhlangano weSantaco kuzwelonke bese kuthathwa izinqumo ezithunyelwa kuzo zonke izifundazwe ukuze zisebenze. “Imboni ithwele kanzima ngezindleko zokusebenza ezinyuka minyaka yonke. Ukunyuka kukaphethroli nakho kunciphisa imali kodwa asikakathathwa isinqumo sokushintsha indlela yokunyusa imali yokugibela. Siyafisa lubhekisiswe lolu daba lokunyuka kukaphethroli,” kusho uMakhunga. 