KUPHINDE kwakhonya i-IFP kukhethwa kabusha ubuholi benhlangano yohulumeni basekhaya KwaZulu-Natal, iSA Local Government Association (Salga). I-IFP izidlele amahlanga ngesikhathi kuqokwa abazophatha iSalga kulesi sifundazwe eminyakeni emihlanu ezayo. Ingqungquthela yokukhetha ubuholi ibibanjelwe eMhlathuze ngempelasonto. Ibibizwe emva kokuchithwa kobuholi obabukhethwe ngenyanga edlule. Nakuyona ingqungquthela yangenyanga eyedlule, izikhundla eziphezulu bezikade zithathwe ngamakhansela e-IFP kepha yabuye yachithwa imiphumela yayo emva kwezikhalo. Engqungqutheleni yangoMgqibelo, iMeya yomkhandlu wesiFunda iKing Cetshwayo, uMnuz Thami Ntuli, ikhethwe njengosihlalo weSalga eKZN. Amakhansela amathathu e-IFP, iMeya yoMasipala waseNewcastle, uMnuz Xolani Dube, iMeya yoMasipala wasoPhongolo, uNksz Velephi Sikhosana  nekhansela lakuMasipala waseThekwini, uNksz Ntombifuthi Gumede, bona bakhethwe njengamaphini kasihlalo. UNtuli uthe ujabule ngokuthi sekuphelile ukudonsisana njengoba sekukhethwe ubuholi obusha, wathi kwabamangaza ukuchithwa kwemiphumela yengqungquthela yokuqala njengoba ethe kwakulandelwe yonke imigomo ngesikhathi kukhethwa lobo buholi. “Kwasikhathaza lokhu kokuthi uma iningi lomasipala eKZN likhetha ikomiti elizobamela, bese kuba khona abakhalazayo. Laba ababekhala bancane ngokwezibalo. “Ngisho kungaqalwa phansi ukhetho namhlanje, imiphumela isazofana ngoba vele izibalo zivuna i-IFP. Ngakho kwasimangaza lokhu kokuhlakazwa.” UNtuli unxuse ukuba kube nokubambisana komasipala baKwaZulu-Natal njengoba isidlulile ingqungquthela. “Umuntu uhlaba ikhwelo lokuthi wonke umuntu amukele intando yeningi. Kufanele sonke sibeke eceleni ipolitiki, sibumbane. Kubalulekile ukuthi sibe yimbumba ukuze sizokwazi ukunqoba izinselelo esibhekene nazo. “Lokhu kwehlukana obekukhona bekungikhathaza kakhulu ngoba bekuzokwenza ukuthi izwi lethu lingabi naso isisindo.” UNtuli uthe mningi kakhulu umsebenzi ohlalele le nhlangano esifundazweni. Uthe okubakhathaza kakhulu ukunganikwa komasipala imali eyanele uma kwabiwa imali. “Omasipala yibona abasekhaleni lokulwa nendlala ebhekena nabantu bakithi. Kodwa imali etholwa ngomasipala incane kakhulu yize kuyibona abasenza umsebenzi omningi ukwedlula uhulumeni wesifundazwe nokazwelonke. “Omasipala basemakhaya yibona abathwele kanzima. Njengamanje kusasetshenziswa indlela endala yokubala. Kubukwa ukuthi bangaki abantu abahlala kuleyo ndawo. Lokhu kusho ukuthi imali eningi igcina isiya komasipala abasemadolobheni ngoba yibona abanabantu abaningi.”