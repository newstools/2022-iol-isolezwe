SIMPHIWE NGUBANE KUSALE enkundleni amadoda amane, kwalimala eyodwa enye yabaleka esehlakalweni sokudubulana namaphoyisa esenzeke emgwaqweni uM1 Higginson Highway, uma uchezuka kuN2 ngaseChatsworth, eThekwini. Kuthiwa iMercedes Benz emhlophe, ebihamba ababulewe, ibonwe ngonogada eMorningside ezimpambanweni zemigwaqo, uCowey noClarence. Kuvela ukuthi abasolwa bavele badla phansi ngale moto sebebona onogada kanti izojahwa. Okhulumela amaphoyisa KwaZulu-Natal, uLieutenant Colonel Nqobile Gwala, uthe kube sekuthintwa amaphoyisa nophiko lwawo, iK9, nezinye izinhlaka zezokuphepha yajahwa le moto. “Imoto ivinjezelwe emgwaqweni uHigginson uma ubheke eChatsworth. Kube sekuqala ukudubulana kwamaphoyisa nala madoda, kwashona amane, kwalimala eyodwa. Kutholakale izibhamu ezintathu,” kusho uLt Col Gwala. Uthe kutholakale nemishini yokujema emotweni ebihamba ababulewe. Indoda elimele iphuthunyiswe esibhedlela. Amaphoyisa aseChatsworth aphenya amacala okungawokufa kwabantu, awokuphanga, awokutholakala nezibhamu ezingekho emthethweni nokuduna imoto. ULt Col Gwala udalule ukuthi iMercedes ebihamba ababulewe yayidunwe ePinetown ngoDisemba nyakenye futhi ibisetshenziswa oxhaxheni lwamacala obugebengu eThekwini naseRichards Bay. Amaphoyisa athe ababulewe baneminyaka elinganiselwa ko-30 ubudala. Endaweni yesigameko bekugcwele amaphoyisa nonogada bezinkampani ezihlukene bephethe izinhlokohlela zezibhamu. Abantu bebemi izixongololo bebukela bekude beshaqekile. Kuphazamiseke ukuhamba kwezimoto kulo mgwaqo. Enye yala madoda kuthiwa idutshulwe yashonela esikhotheni isizama ukubaleka. Imoto ibimbobombobo yizinhlamvu zesibhamu, ifahlakile ngaphambili kuqhume ne-airbag. 