MHLENGI SHANGASE BAZOQHUBEKA nokukhokhelwa yizinkulisa ezibaqashile abasebenza emkhakheni we-Early Childhood Development (ECD), abazongena ngaphansi koMnyango weMfundo eyisiSekelo kusuka ngenyanga ezayo. Lokhu kuvele embikweni othulelwe amakomiti amabili ePhalamende-eloMnyango weMfundo eyisiSekelo kanjalo nelezeNhlalakahle, ngamalungiselelo okususa lolu hlelo eMnyangweni wezeNhlalakahle luye kowezemfundo kusuka ngo-Ephreli 1. UNgqongqoshe weMfundo eyisiSekelo uNkk Angie Motshekga, uke wakuveza ukuthi uMgcinimafa uthe ubeke lolu hlelo eqhulwini lwezinto uhulumeni azozixhasa. Kulo mbiko kuvele ukuthi abasebenzi bathukile njengoba kumele bangene eMnyangweni wezeMfundo. Okunye okuvelile ngukuthi izikhungo ezibhaliswe noMnyango wezeNhlalakahle, sezizobhaliswa nowezeMfundo. Kuvele ukuthi kuzofakwa uR3.3 billion kowezeMfundo ukuze uR238.9 million ukhokhele abasebenzi, uR2.3 billion kube owokuxhasa izinhlangano ezingekho ngaphansi kukahulumeni  ezibhekele izinkulisa. “Uma kuphela isikhathi sokubhalisa senkulisa, uma isivuselela isizovuselela ngaphansi kowezeMfundo. Abasebenzi bazoqhubeka bakhokhelwe izinkulisa ezibaqashile, hhayi uMnyango weMfundo eyisiSekelo. Abasebenzi siyabagqugquzela ukuthi babe neziqu ikakhulu iNQF Level 4 noNQF Level 5,” kusho umbiko wale minyango yomibili. IPhini likaNgqongqoshe weMfundo eyisiSekelo, uDkt Reginah Mhaule, lithe bayasebenzisana beyile minyango yingakho umbiko abawuthulele iPhalamende uwodwa. Uthe lide ibanga eselihanjiwe ukuze lo mkhakha ungene kwezemfundo kusuka ngenyanga ezayo. UNkk Motshekga ephendula umbuzo welungu le-DA uNksz Desiree van der Walt, obuze ukuthi kuzokwenzekani ngezikhungo ezingabhalisile, uthe kuzodingeka izinsiza ukuze kubhaliswe lezi zikhungo nokuthi umsebenzi womnyango uzothi xaxa. UMengameli Cyril Ramaphosa wamemezela ngo-2019, ukuthi i-ECD izofakwa ngaphansi koMnyango wezeMfundo okuzokwenza ukuthi kube yimpoqo ukuthi izingane zenze uGrade R. Okunye okuvele embikweni othulwe ePhalamende ngukuthi izinkulisa zizoqhubeka nezinhlelo zokwenza ama-business plans ukuze ziqhubeke zikhokhelwe nguMnyango wezeMfundo njengoba bekwenzeka eMnyangweni wezeNhlalakahle. 