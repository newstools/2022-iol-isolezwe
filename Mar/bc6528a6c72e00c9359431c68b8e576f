AKASAFISI ngisho nokuzibona izingane zakhe owesilisa ongcwatshwe ephila waze walahlekelwa umsebenzi. UMnuz Nkosikhona Mthembu (48) wase-Otimati KwaMaphumulo, ubeshayela amatekisi kanti sekuphele iminyaka emithathu ebhuquza ekhaya kulandela ukuthi kwesulwa umazisi wakhe washicilelwa njengomufi uMnyango wezaseKhaya eThekwini. Lokhu ukuthole ngoSepthemba ngo-2019 ebhange ezama ukuyokhipha imali kwathiwa washona ngoMashi 21 ngonyaka ofanayo. Uma echaza ngesimo sakhe uhlengezela izinyembezi azifanise nomufi okwangempela ngoba impilo ime nse. "Ngamangala ngoba umazisi wami ubungakaze ulahleke futhi ngangiwuphethe. Ngavula icala eGoli ngoba bengizinze khona ngishayelela eLimpopo. Ngayalelwa ukuthi ngoba ngishicilelwe njengomufi KwaZulu-Natal angiyovula khona elinye icala. Ngalivula eMpangeni kwathiwa isitifiketi sokufa senziwe eThekwini necala selizodluliselwa khona. Ngithole ukuthi selivaliwe icala kodwa umseshi walo wathi amanga kusaphenywa," kusho uMthembu. Selokhu kwenzeka lokhu uqoqelwa imali yokwehla enyuka eya emaphoyiseni nasemahhovisi oMnyango wezaseKhaya eMngeni kodwa akulungi. Umsebenzi waphela kulandela ukuthi ehluleka ukuvuselela izincwadi zokushayela esewumufi. "Okhisimusi bafika bayadlula angikwazi nokujabulisa izingane zami. Angisafisi ngisho nokuzibona ngoba anginalutho ngiphila ngokukhangezwa ekubeni ngiwubaba. Kuyimanje ngihlala kwamngani, ngigugelwe nayizimpahla zokugqoka, lezi engizigqokile ngizizanyelwe udadewethu,"kusho uMthembu. UMthembu uthe ufisa izikhulu zingenelele ngoba uselahlekelwe yithemba nokhwantalala lungenhla ngoba uhlala ecabanga izingane zakhe eziswele ephila. Nezimpendulo uthe uyafisa ukuzithola njengoba esehlupheke kangaka. Okhulumela amaphoyisa KwaZulu-Natal uColonel Thembeka Mbele, usiqinisekisile lesi sigameko waveza nokuthi lavalwa icala.  "Kwavulwa icala lokukhwabanisa, ummangali wathola ukuthi ushonile ngokoMnyango wezaseKhaya. Idokodo lavalwa kungekho okubambekayo. Uma kukhona ubufakazi obusha, lizoqalwa phansi livulwe kabusha,"kusho uCol Mbele. Okhulumela umMnyango wezaseKhaya uMnuz Thabo Mokgola uthintiwe ngalolu daba ngoLwesithathu wacela ukudluliselwa yonke imininingwane ephathelene nalo.