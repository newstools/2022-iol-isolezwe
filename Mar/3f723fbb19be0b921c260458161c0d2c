SIMPHIWE NGUBANE IKHALELWE amasongo kaSigonyela intombazane eneminyaka engu-16 okuthiwa ilahle ingane enezinyanga eziyisishiyagalolunye ehlathini kwa-V, eMlaza. Le ntombazane iboshwe izolo emini eMorningside, eThekwini. Kulindeleke ukuthi ivele namuhla enkantolo yaseMlaza ngecala lokulahla ingane. Okhulumela amaphoyisa KwaZulu-Natal, uLieutenant Colonel Nqobile Gwala, ukuqinisekisile ukuboshwa kwale ntombazane athe izovela enkantolo yaseMlaza namuhla. Zigcwale ezinkundleni zokuxhumana izithombe zale ngane okusolakala ukuthi iqale yashaywa ngaphambi kokulahlwa ehlathini yambozwa ngamahlamvu. Oshiye ingane kuthiwa ubuyile wafike washiya ubisi eduze kwayo, waphinde waphela emehlweni. Kuthiwa ingane ibonwe ngothile obekade edlula ngendlela, wahlaba umkhosi ecela ukufuniswa izihlobo zayo ezinkundleni zokuxhumana. Kuthe abantu besakhala, bebabaza isihluku nonya olukhonjiswe ngumuntu olahle ingane ezinkundleni zokuxhumana, kwaqhamuka owesifazane oboshiwe waqholosha. Ubhale ekhasini lakhe likaFacebook ukuthi abantu bahlanganaphi futhi onenkinga uzomthola eMorningside. Nebala amaphoyisa afike amyabula khona endaweni ayishilo. 