SIMPHIWE NGUBANE UMNYANGO wezokuQasha nezabaSebenzi wethule ngokusemthethweni uhlelo oluzodla uR551 million lokucija intsha ngamakhono, ukudala amathuba emisebenzi nokufukula osomabhizinisi abasathuthuka KwaZulu-Natal. UNgqongqoshe womnyango kazwelonke, uMnuz Thulas Nxesi, nguyena owethule uhlelo ngoLwesihlanu eNyuvesi yaKwaZulu-Natal (UKZN). Lolu hlelo olwaziwa ngeLabour Activation Programme (LAP), luzothatha iminyaka emithathu luhlomulise abantu abadilizwe emisebenzini nentsha engasebenzi ebalelwa ku-19 921. Mithathu imikhakha ezobhekelelwa, okubalwa owe-fibre optics (ukudlulisa ulwazi ngezobuchwepheshe usebenzisa ingilazi noma iplastiki), owezolimo, nowamabhizinisi. Le mali ithathwe esikhwameni i-Unemployed Insurance Fund (UIF) esenganyelwe ngumnyango ophethwe nguNxesi. Ukuqhuba lolu hlelo isikhwama sisebenzisana nesikhungo iFuze Institute for Humanitarian Praxis ezinze e-UKZN. Umfundi uqeqeshwa izinyanga eziyisithupha, uma eseqedile waphasa, bese eklonyeliswa ngesitifiketi. UNxesi uthe le mali ingabukeka iningi kodwa sikhulu isibalo sentsha ezohlumula kuzona zonke izifunda KwaZulu-Natal. “Imali izoxhasa intsha ngezindleko zokufunda, kuthengwe amathuluzi nempahla egqokwa uma kuqeqeshwa futhi kwesekwe nalabo abaziqalela amabhizinisi abo,” kusho uNxesi. Uphonsele inselelelo abamabhizinisi ukuthi baphonse esivivaneni ngokuthi balekelele uhulumeni ezinhlelweni asuke enazo zokudala amathuba emisebenzi. Isikhulu esiphezulu esikhungweni iFuze, uDkt Thando Ngcobo, sithe abaqeqeshiwe bayalekelelwa bathole imisebenzi noma baziqalele izinkampani zabo. Umqondisi womnyango, uMnuz Thobile Lamati, uthe babamba iqhaza ekudaleni imisebenzi ngoba bakhathazekie isibalo esikhulayo sabantu abahlezi emakhaya, bengasebenzi. Omunye ohlomule esikhwameni ngumshayeli wamabhanoyi, uNkk Lethabo Tsonope, okhuthaze abesifazane bohlanga ukuthi bangazibukeli phansi, benze noma yini abayifisayo naleyo misebenzi ebeyithathwa ngokuthi ngeyabesilisa kuphela. UNksz Luyanda Luthuli ongomunye wabahlomule kwi-LAP, osesebenza ebhizinisini lokuzicwala nokuziphaqula, uthe lumvulele indathane yamathuba lolu hlelo lukahulumeni. Uthe useyakwazi ukuzondla yena nomndeni wakhe ngekhono alithola kulesi sikhungo. UMnuz Lungelo Khawula, ogxile kwi-fibre optics, uthe ngemali abayithole kulesi sikhwama bakwazile ukuxhasa imfundo noqeqesho lwabo.  