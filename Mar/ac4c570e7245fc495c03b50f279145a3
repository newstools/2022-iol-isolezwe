BAMANGANGE abeseke iSilo uMisuzulu Sinqobile kaZwelithini,  bafuna ukuthi sigcotshwe ngokusemthethweni. Bathi akukho okuzovimba ukuthi sigcotshwe ngokusemthethweni iSilo, ngemva kokuthi izolo iNkantolo eNkulu eMgungundlovu, inqume ukuthi amacala abephambi kwayo awawuthinti umbango wesihlalo sobukhosi bukaZulu kepha athinta umbango wamafa eSilo esisanda kukhothama, uGoodwill Zwelithini kaBhekuzulu. Undunankulu kaZulu, Inkosi Mangosuthu Buthelezi, uthe banethemba lokuthi isinqumo sayizolo sizoholela ekutheni iSilo sigcotshwe ngokusemthethweni. UButhelezi uthe okubajabulisayo wukuthi iJaji Mjabuliseni Isaac Madondo,  likubeke kwacaca ukuthi akekho ophikisa ukuqokwa kweSilo. “Sijabule ngokuthi ijaji liqede lukukhuluma obekuthi akuzange kulandelwe imigomo ngesikhathi kuqokwa iSilo. Nginethemba lokuthi sekuzokuba nozinzo manje. “Lesi bekuyisikhathi esinzima kakhulu endlunkulu nasesizweni. Sijahe ukubona kunobumbano ngaphansi koMbuso weSilo sethu,” kuphawula undunankulu kaZulu. Ngaphandle kwenkantolo labo abeseka iSilo, bathe sebejahile ukuthi iNgonyama igcotshwe ngokusemthethweni. Inhlangano yabaholi bomdabu, i-Organisation of Indigenous Leaders of SA, ithe sekusele ukuthi iSilo sigezwe, bese siyagcotshwa ngokusemthethweni. Umholi wenhlangano, Inkosi Thanda Mzimela, uthe noma abaphikisa ukuqokwa kweSilo bengasidlulisela phambili isinqumo sayizolo, lokho ngeke kuvimbe ukuthi sigcotshwe ngokusemthethweni. “Into ebivimbile ukuthi iSilo singagcotshwa, ukuthi sona nabantwana bakwabo, bebengakagezwa ngemva kokuguqa kwabazali babo. Uma iSilo sesigeziwe, akukho okuzovimba ukuthi sifakwe esibayeni,” kubeka inkosi Mzimela. UMzimela uthe bebevele besilindele isinqumo senkantolo. “Vele lento yasenkantolo ibingahlangene nesihlalo sobukhosi. Thina, Inkosi kade saba nayo. Njengamanje isesihlalweni.” Unobhala wezinduna zamabutho oSuthu, uMnuz Muzi Nyandeni, uthe bazocela kuButhelezi nakubantwana baseNdlunkulu ukuthi iSilo sigcotshwe ngokusemthethweni. UNyandeni uthe ukungagcotshwa ngokusemthethweni kweSilo kuphazamisa imisebenzi okufanele iqhutshwe yiNgonyama. “Isizwe siyasala ezintweni okufanele zenziwe iSilo. Sifuna ukuthi Inkosi ifakwe esibayeni khona kuzophela umsindo,” kubeka uNyandeni. Uqhube wathi unethemba lokuthi labo abaphikisa ukuqokwa kweSilo, bazoxolisa eSilweni. “Ukungaboni ngasolinye akuqali ngabo. Abahambe bayoxolisa, babuyisane. Ekugcineni kosuku bayadingana.” Ophethe izintombi, uDkt Nomagugu Ngobese, weNomkhubulwane Cultural Group, uthe iSilo besizogcotshwa noma ngabe inkantolo ibinqume ukuthini. “ISilo ngesokuzalwa. Inkantolo ibingeke ikwazi ukuvimba ukuthi sigcotshwe,” kusho uDkt Ngobese. Okhulumela ihhovisi leSilo, uMntwana uThulani Zulu, uthe umdonsiswano ngesihlalo sobukhosi bukaZulu udale omkhulu umonakalo njengoba nohulumeni waze wavala izimali zokuxhasa Imikhosi yaseNdlunkulu. Uthe sekuyisikhathi sokuthi indlunkulu ibuyisane. UMntwana uBambindlovu Zulu, ongumfowabo weSilo, uthe bajabule ngesinqumo sayizolo. Uthe bebevele bazi ukuthi kwalandelwa yonke imigomo ngesikhathi kuqokwa iSilo. Ngaphandle kwenkantolo amabutho abecula izingoma ezizwakalisa ukweseka iSilo. Ezinye zezingoma bezigudla labo abaphikisa ukuqokwa kweSilo, okubalwa kubo uMntwana uThokozani Zulu. Omele abebefake icala, u-Advocate Mondli Thusini, uthe uzoxoxa nabamele ngaphambi kokuthi aphawule ngesinqumo sayizolo.