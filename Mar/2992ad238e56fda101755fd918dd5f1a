OWESILISA oneminyaka engu-45 ubudala uzovela eNkantolo yeMantshi ePinetown namuhla ngecala lokubulala intombi yakhe. Ngokombiko wamaphoyisa, kwatholakala isidumbu sowesifazane ona-40 ngeSonto ebusuku ngo-7h15 emzini wakhe osemgwaqweni uBhulose, eNazareth, ngasePinetown. “Isidumbu sikamufi sitholwe wumngani wakhe ngemuva kokuthola ucingo oluvela kumphathi wakhe eveza ukuthi akafikanga emsebenzini,” kusho uColonel Thembeka Mbele, okhulumela amaphoyisa KwaZulu-Natal. Umufi utholakale enenxeba lokudutshulwa ekhanda. “Uphenyo lwamaphoyisa luveze ukuthi umufi wagcina ukubonakala nesoka lakhe endaweni yesigameko ngo-1h30 ezintatha. “Umsolwa uzinikele emaphoyiseni ngemuva kokuzwa ukuthi ayamfuna. Uboshwe ngaleso sikhathi wabekwa icala lokubulala,” kuqhubeka uMbele.