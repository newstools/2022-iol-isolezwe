NJENGOBA kunengebhe yokuthi kungenzeka kube nokushoda kokudla isabambene ngezihluthu phakathi kweRussia ne-Ukraine, uNgqongqoshe wezoLimo nokuThuthukiswa kweziNdawo zasemakhaya, uNkk Thoko Didiza uthi phansi amaphaphu ngeke kushode ukudla. Uthe asikho isidingo, sokutatazela ngokuthi kungenzeka kube nokushoda kokudla ngoba kwanele. “Sithole ukuthi ukudla esinakho kwanele ukuthi kungahlinzekwa ngakho abantu bakuleli namazwe akhele elakuleli. Asikho isidingo sokutatazela ukuthi izwe kungenzeka liphelelwe ukudla.” Uthe kuvunwe ukudla okwanele kanti kuthengwe kwamanye amazwe ukudla okwanele okubalwa i-rice kanjalo nokolo. Uqhube wathi uhlangane nabakhiqiza ukudla, izitshalo nabalimi njengoba beyithimba elajutshwa nguMengameli Cyril Ramaphosa ukubheka umthelela wale mpi emnothweni. Ngeledlule uRamaphosa umemezele ukuthi kuzosungulwa leli thimba elizobhekela indaba yokudla emuva kokukhala ngokuthi njengoba kuqhubeka impi kulawaya mazwe, ukudla okufana namafutha nokunye sekuqalile ukumba eqolo. “Ongoti bezinto ezithinta ukukhiqizwa kokudla bazinikele ekutheni bazosinika ulwazi njalo oluthinta ukukhiqizwa kokudla. Lokhu kuzosiza ekutheni sikwazi ukuhlela kahle izinto okumele sizenze.” Uthe ongoti baveze ukuthi kumele lokhu kwenzeke njalo siphinde sikhulise umkhakha wezokukhiqiza ukudla. “Sizolilalela leli khwelo ngokuthi sisuse imigoqo ekhona ekukhiqizweni kokudla njengokuthi abalimi abasafufusa bathole uxhaso. Okunye okuzobhekwa yindaba yezifo ezihlasela imfuyo, yindaba kamanyolo nokunye okunqinda lo mkhakha.” Kwenzeka lokhu nje ngenyanga ezayo kulindeleke ukuthi kuphinde kunyuke uphethroli cishe ngoR2 ilitha. Lokhu kusho ukuthi kusazobanzima kubashayeli nakubagibeli njengoba kuzonyuka nodizili, upharafini okungenza kunyuke nemali yokugibela. 