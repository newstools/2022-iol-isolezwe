UKUNGAHLELEKI kwendlela okubekwa ngayo abantu uma benikwa iziza kunomthelela ekutheni kumosheke imali eningi uma sekulethwa intuthuko. Lokhu kushiwo nguNdunankulu waKwaZulu-Natal, uMnuz Sihle Zikalala, izolo ngesikhathi kuvulwa umhlangano wezinsuku ezimbili omayelana nokuphathwa komhlaba kulesi sifundazwe. Kulo mhlangano kuhlangene amakhosi, izimeya ongqongqoshe nabo bonke abathintekayo ekuphathweni nasekuthuthukisweni komhlaba. Uthe inhloso yalo mhlangano ukuthi abayingxenye yawo baqhamuke namasu azokwenza ukuthi ngesikhathi esizayo kube lula ukuthi kuhanjiswe intuthuko ngokushesha futhi kungamosheki imali. "Kulesi sifundazwe kunezindawo lapho obonayo ukuthi ababenikeza abantu amanxiwa babekwenze behlelile ukuthi umuntu onikezwa inxiwa uyodinga amanzi, ukuhanjiswa kwendle, umgwaqo nokunye. Lapha kulezi zindawo amasimu angandawonye nemizi yakhiwe ohlangothini olulodwa. Lokhu kwenza ukuthi kube lula ukuletha intuthuko kunokuthi imizi iqhelelane. Kwezinye izindawo omunye umuzi ungale kwentaba okwenza ukuthi imali ebizokwenza umsebenzi omkhulu igcine yenza umsebenzi omncane, kwakhiwe ngendlela engahlelekile futhi akuselula ukususa umuntu akhile uthi akayokwakha eduze komunye. Isifundazwe iKwaZulu-Natal sihlukile, kunomhlaba ongaphansi kukahulumeni, ongaphansi kweNgonyama Trust nongaphansi kwabanikazi abazimele. Amakhosi engamele umhlaba weNgonyama Trust kuphela ngakho kunesidingo sokuthi sibe nesithangami esinjengalesi lapho sizobonisana khona ngokuthi kumele umhlaba uhlelwe kanjani futhi uthuthukiswe kanjani. Singadideki lapha, asikhulumi ngokubuyiswa komhlaba, lolo daba ludinga umhlangano oqondene nalo ngqo," kusho yena. IMeya yeTheku, uMnuz Mxolisi Kaunda, ithe lo mhlangano ubaluleke kakhulu ngoba uzosiza umasipala ekutheni uthuthukise amasu awo okuphathwa komhlaba ngoba elinye lamasu owasebenzisayo wokuthi abantu abadla ngodli umhlaba bagadwe ngamaphoyisa lehlulekile. "Amaphoyisa bese kumele agade laba bantu ayeke umsebenzi wawo wokubhekana nobugebengu, manje sesibone ukuthi kungcono kube namakomiti akhona emiphakathini azobhekana nokugada ukudliwa komhlaba," kusho yena. Uthe abantu abaningi abanemizi emadolobheni babuyela emakhaya aseduze namadolobha bayokwakha khona ngoba bethi bakhathele ukukhokhela ama-rate. "Kumele sibe nendlela yokuthi abantu bangagcini bebalekiswa ukuthi kumele bakhokhe ama-rate. Mhlawumbe umhlangano onjengalo uzosisiza ekutheni siqhamuke nokuthi singenzenjani ngoba izidingo kumele zikhokhelwe," kusho yena. INkosi Phathisizwe Chiliza, uSihlalo weNdlu yabuHoli boMdabu kulesi sifundazwe, uthe bengamakhosi bayakweseka konke okwenziwayo ngenhloso yokuthi umhlaba uphathwe ngendlela eyiyo kodwa wathi amakhosi anawo umhlahlandlela wawo azowunika uNdunankulu nayelana nalolu daba. "Siyezwa ukuthi okwamanje kumele sibhekana nezicucwana zomhlaba esinazo kodwa siyafisa ukwazi ukuthi u-72 kuya ku-74% womhlaba osEkwezinye izandla uzobuya nini," kusho yena. UNkk Bongi Sithole-Moloi, uNgqongqoshe wezoLimo esifundazweni, uthe kubalulekile ukuthi kuboniswane ukuthi abasebenzisa umhlaba bahlelwa  kanjani. 