UMENGAMELI we-ANC, uMnuz Cyril Ramaphosa, uthi badingida udaba lokuthi kufanele ashenxe esikhundleni uMengameli we-ANC Women’s League, uNkk Bathabile Dlamini, ngemva kokulahlwa yicala lokuqamba amanga efungile. URamaphosa uthe bazohlangana noNkk Dlamini maduze, baxoxisane ngodaba. Ukusho lokhu izolo ekhuluma nabezindaba ngemva kokwethula inkulumo engqungqutheleni yeNUM. UNkk Dlamini usanda kulahlwa icala lokuqamba amanga efungile kanti uzogwetshwa kusasa. I-ANC inomthetho othi bonke abaholi ababhekene namacala kufanele bashenxe ezikhundleni. URamaphosa uthe zikhona izinyathelo ezizothathwa maduze. “Lolu daba lusezithebeni. Ngiyazi ukuthi abantu abaningi bajahe ukubona kunezinyathelo ezithathwayo. Engingakusho ukuthi zikhona izinyathelo ezizothathwa kodwa kufanele silandele imithetho. Sizohlangana naye, sixoxe.” Ekhuluma namalungu eNUM, uRamaphosa uthe kubalulekile ukuthi kulandelwe umgomo othi abaholi ababhekene namacala kufanele bashenxe ezikhundleni. “Lokhu kuzosisiza ukuthi sakhe kabusha i-ANC. Njengoba sisembhidlangweni wokwakha kabusha i-ANC, kufanele bonke labo ababhekene namacala bashenxe ezikhundleni.” URamaphosa uphinde wazwakalisa ukukhathazeka ngomthelela wempi ephakathi kweRussia ne-Ukraine emnothweni wakuleli. Sekuphele inyanga la mazwe ebambene ngezihluthu kulandela ukugasela kweRussia, e-Ukraine. Uthe impi isiqalile ukushaya kuzwele emnothweni wakuleli wathi kanti ubuvele ungakasimami kahle ngemva kokukhahlanyezwa ukubheduka kobhubhane iCorona. “Njengamanje sibona kunyuka intengo yamafutha nezinye izinto. Ukuqhubeka kwale mpi kuzokuba nomthelela ongemuhle. Njengezwe bese sibona izimpawu zokuthi umnotho ubuyela esimeni. Kufanele silwele ukuthi singalahlekelwa ilokhu okuncane ebese sikubona,” kubeka uRamaphosa.