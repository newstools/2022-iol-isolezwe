UKULAHLWA ngecala nokugwetshwa iNkantolo yoMthethosisekelo kowayengumengameli wezwe, uMnuz Jacob Zuma kwakhombisa ukuthi akekho umuntu ongaphezu kwengalo yomthetho eNingizimu Afrika. Lokhu kushiwo uNgqongqshe wezobuLungiswa nokuHlunyeleliswa kweziMilo uMnuz Ronald Lamola, izolo. Ubethula ubufakazi kwiKhomishini yamaLungelo Abantu ephenya ngezibhelu zangoJulayi ngonyaka odlule. ULamola ubebuzwe omunye wabameli bekhomishini ukuthi izakhamuzi zisenalo yini ithemba ngokusebenza kwezinhlaka zomthetho nangokuboshwa kukaZuma. “Ukuboshwa kowayengumengameli uZuma kwakhombisa ukuthi akekho umuntu ongaphezu kwengalo yomthetho. Isinqumo senkaNkantolo yoMthethosisekelo sakukhombisa lokhu,” kusho uLamola. UZuma wagwetshwa izinyanga ezingu-15 ngokushaya indiva isinqumo seNkantolo yoMthethosisekelo eyayimyalele ukuthi ayokwethula ubufakazi kwiKhomishini kaZondo. ULamola uthe kumphatha kabi ukuthi namanje akukho ngisho umuntu oyedwa owaba ungqondongqondo, owabhebhezela izibhelu zangoJulayi obhadle ejele. Uveze ukuthi akanalo ilungelo lokuyalela amaphoyisa neNational Prosecuting Authority (NPA) ukuthi bawenze kanjani umsebenzi wabo wokubopha ababengabaphehi bezibhelu. “Ngiyathemba ukuthi ubufakazi, ulwazi nophenyo abalwenzayo luzoholela ekutheni kuboshwe abantu ababhebhezela izibhelu. Wonke umuntu owabamba iqhaza ekuhlelweni kwezibhelu kumele aphendule ngokwenzeka. Kumele abhekane kanzima nengalo yomthetho azi ukuthi akwenza akwamukelekile,” kusho uLamola. Uthe ikhomishini ezocacisa ukuthi okwakwenzeka ePhoenix ngezibhelu kuqothwa abamnyama kwakugqugquzelwa ukucwasa ngokwebala noma cha. Kwashona abantu abangu-36 ePhoenix iningi labo kwakungabamnyama abadutshulwa bagengcwa kwashiswa izimoto zabo. Umonakalo owadaleka ngezibhelu KwaZulu-Natal naseGauteng ubalelwa kuR50 billion,  kwashona abantu abantu abangaphezu kuka-350 sebebonke. ULamola uthe ziyaqhubeka izinhlelo zokubuyisana phakathi kwezinhlaka ezingaboni ngasolinye okwadalwa ukuqubuka ngezibhelu. 