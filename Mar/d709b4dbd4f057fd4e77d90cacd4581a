BONISWA MOHALE UKHUNGATHEKILE umndeni wakwaMncube, eNewland ngaseMkhazane, Olundi njengoba ilungu lawo elikwi-coma lilaliswe egunjini elinabantu abakwazi ukuzihambela nokuzigeza esibhedlela iNkonjeni. Isolezwe lithole ukuthi sekuyisonto lesibili uMnuz Bonginhlanhla Mncube (50) elaliswe eNkonjeni emuva kokutholwa wumndeni wakhe ewile. Isolezwe lithole ukuthi selokhu afika akakhulumi, akadli, akukho akwenzayo kodwa uyaphefumula futhi namehlo ayanyakaza uma kukhulunywa naye. Umndeni wakhe ukhathazwa wukuthi uhlaliswe egumbini eligcwele abantu abakwazi ukuzenzela izinto eziningi futhi nabahlengikazi abawutsheli ukuthi isimo sakhe sesinjani uma uyombona. UMnuz Bhekisisa Mncube ongumfowabo wesiguli, uthe iNkonjeni akusona isibhedlela kodwa yindawo okufela kuyo abampofu. Ubalule ukuthi ayinabo odokotela abangongoti bezifo ezihlukene, ayinalo igumbi labagula kakhulu nabadinga ukuhlaliswa ngabodwana, ayinayo nemishini yokuxilonga abantu njengama-MRI kanti onesi bakhona abanaso isihe nobuntu. “Selokhu umfowethu engeniswe eNkonjeni kuyasimangaza okwenzeka khona. Okokuqala nje ulaliswe nabantu abakwazi ukuzenzela konke yize ekwi-coma. Kuye kwadingeka  ukuthi sicele usizo ehhovisi likaNgqongqoshe wezeMpilo KwaZulu-Natal ukuze ayiswe kwesinye isibhedlela ahlolwe. Baqala basitshela nangesimo sakhe okuyinto abebengayenzi. Sibatshelile ukuthi ungumuntu onoshukela futhi ngonyaka odlule washaywa yizigebengu. Baye bamthatha bayomenzisa i-scan esibhedlela iNgwelezane,” kusho uMncube. Uthe wabuyiswa ngalo lolo suku ayeyiswe ngalo eNgwelezane kwathiwa odokotela bathe akukho okonakele abakubonayo. “Siyafisa ukwazi ukuthi ngabe kuyikho yini ukuthi umuntu okwi-coma alaliswe nabantu abakwazi ukuzenzela konke na? Ngabe kuyikho yini ukuba singachazelwa ngesimo sesiguli uma sisivakashele ngoba sona asikwazi ukukhuluma njengezinye. Umfowethu unezingane ezinhlanu ezingase zibe yizintandane ngenxa yobudedengu baseNkonjeni. Asisazi ukuthi kumele senzenjani ukuze anakekelwe ngendlela efanele, mhlawumbe kufanele sithathe nezinyathelo zomthetho,” kusho uMncube. Uthe bafake udaba kwiSolezwe ngoba bebona ukuthi abasebenzi baseNkonjeni bazithele ngabandayo, kunomehluko kancane uma ungqongqoshe engenelela bese beqhubeka njengenjwayelo. Okhulumela uMnyango wezeMpilo KwaZulu-Natal uMnuz Ntokozo Maphisa uthe: "Nakuba uMnyango ungavumelekile ukukhuluma izindaba ezimayelana nokwelashwa kweziguli esidlangalaleni, nokho singakuveza ukuthi sikhona isiguli eselashwayo kwesinye sezikhungo zethu. Lesi siguli sesibuya nakwesinye isibhedlela esisezingeni eliphezulu, nokuyilapho sibonwe wodotokela abawongoti, kwahlolwa okuthize. Namanje ngengoba sesibuyele esibhedlela ebesiqale kuso, siyaqhubeka nokubonwa wodokotela nabanye abasebenzi abakweminye imikhakha  yezempilo ngokwenqubo ejwayelekile. Sinjalo nje isiguli sisebenzisa nemishini ethile efanele umuntu osesimeni saso. Abaphathi besibhedlela bebelokhu bexhumana nezihlobo zaso ezingekho kulesi sifundazwe, bezichazela ngakho konke okwenziwayo nokusazokwenziwa ukusisiza. Izihlobo zamukelekile ukuxhumana nabaphathi besikhungo noma yinini (zanikwa inombolo yocingo yomphathi) uma kukhona ezifisa ukuchazeleka ngakho." 