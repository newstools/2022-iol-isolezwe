UZola, igama lakhe lokuzalwa okunguBonginkosi Dlamini, ushicilele imininingwane yakhe yasebhange enxusa ukuthi abantu bamsize ngoba isimo asisihle kwezomnotho kuye. UZola washisa izikhotha ngezingoma zakhe ezithi Mdlwembe, Khokhovula  nezinye eziningi. Wake wethula nohlelo olwathandwa kakhulu iZola 7  kwiSABC 1. UZola uqinisekise lezi zindaba zomcimbi ngokufaka ividiyo ezinkundleni zokuxhumana ethi uzoba khona noma kanjani emcimbini, abantu mabeze bazombona. Umcimbi obizwa ngeStrictly Kwaito Legends Festival uzoba sendaweni yobumnandi eThe Bears Palace, eCarolina, eMpumalanga ngo-Ephreli 2, kungenwa ngamathikithi aqala kuR200. Phakathi kwabaculi ababoshelwe kukhona uMapaputsi, Jakarumba, Doc Shebeleza, Mzambiya noMdu Masilela. Okunye okucacile wukuthi kuzobonakala iqembu iBig NUZ uMampintsha noDanger becula ndawonye. UKhuzani wuyena kuphela iciko likamasikandi elizobe likhona linandisa kuleli dili lomculo. Phakathi kwezinto aziphawulile uZola ezitatimendeni namavidiyo akhe ucele ukuthi abantu baqaphele amaqola asebenzisa igama lakhe ewaka abantu imali. Ucacise nangemibiko ethi wathola izigidi zemali kusomabhizinisi waseThekwini, uShauwn Mkhize oke wamvakashela. UMaMkhize wavakashela uZola ehamba nendodana yakhe u-Andile emuva kokuvela kwezindaba ezithi isimo sakhe asisihle. Uke waphumela obala ngokugula okumxakile, okumenza adlikize angabe esakwazi nokushayela imoto ngenxa yobungozi baso lesi sifo. Wadalula nokuthi uke waba sezingozini zomgwaqo ngenxa yokuxinwa wukudlikiza eshayela imoto.