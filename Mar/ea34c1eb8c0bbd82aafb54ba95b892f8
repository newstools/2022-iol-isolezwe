BONISWA MOHALE BAZOHLOMULA ngamakhono azothuthukisa amabhizinisi abo osomabhizinisi abawu-233 bakuleli nabokufika ngaphansi kohlelo olubizwa nge-The Migration Project oluhlose ukwakha ukusebenzisana okuhle phakathi kosomabhizinisi. Isolezwe labhala ngalolu hlelo ngonyaka odlule ngesikhathi kuxhunyaniswa osomabhizinisi bakuleli nabangaphandle ukuze bacobelelane ngolwazi. Kulo nyaka kuzoqhutshekwa kuthathwe osomabhizinisi baKwaMakhutha, abaseMlaza, Isiphingo, KwaMashu naseSydenham abazosebenzisana nosomabhizinisi bokufika abakulezi zindawo. Uhlelo lokuthuthukiswa kwamakhono ebhizinisi lumahhala, abakulona bathola izitifiketi ezifakazela ukuthi sebenamakhono athile ebhizinisi. Uhlelo lokuqeqeshwa kosomabhizinisi luqale ngoFebhuwari 14 kanti luzoqhubeka kuze kube wuNovemba. UNksz Lily Hlophe obhekele izinhlelo ze-The Migration Project, uthe ucwaningo lwabo luveza ukuthi ngaphambi kokuqala lolu hlelo bekunokungaboni ngaso linye phakathi kosomabhizinisi bokufika nabakuleli, obekudalwa wukuthi abanye abawatholi amathuba athile. Uthe lokhu bekwenza kungasetshenziswana kahle futhi kube nokuncintisana okunzima. “Inhloso yokuqeqesha osomabhizinisi wukuqinisekisa ukuthi bathola amakhono azobasiza ukuphumelela lapho besebenzela khona. Sibacije ngolwazi nangamakhono azobavulela amanye amathuba. Kuzogqugquzela ukuncintisana okuhle ngoba bazocobelelana ngolwazi abokufika nabakuleli. Lokhu kuzonciphisa ukungaboni ngasolinye kwenze ukuthi kube nokusebenzisana,” kusho uNksz Hlophe. Osomabhizinisi bazoqeqeshelwa ezindaweni abahlala kuzo kanti kuzoba namakilasi amabili elasekuseni nelantambama ukuze kulandelwe imigomo yeCovid-19 nokuthi abaqeqeshwayo baluthole lonke ulwazi abaludingayo. 