USOMLOMO wePhalamende uNkk Nosiviwe Mapisa-Nqakula, usememezele ukuthi ngoMashi 30, kuzobe kuvotelwa ukungabuthembi ubuholi bukaMengameli Cyril Ramaphosa neKhabhinethi yakhe. Ukusho lokhu izolo ekuseni njengoba lezi ziphakamiso zafakwa yi-ATM ne-DA.  Uqede ukuqagela ngendlela okuzovotwa ngayo njengoba ethe kuzovotwa ngokuvulelekile, ngeke kwenziwe ngevoti eliyimfihlo. Ubuye wachitha nesicelo se-DA sokuthi ongqongqoshe bangabi yingxenye yalolu hlelo wathi bazoba yingxenye. “Bazoba yingxenye yokuvota ngoba bangamalungu ePhalamende. Ngithole iseluleko sezomthetho mayelana nendlela yokuvota, kuyilungelo lami ukunquma ngendlela yokuvota.” Kuzokhumbuleka ukuthi lawa maqembu athi awasabuthembi ubuholi bukaRamaphosa  neKhabhinethi yakhe emuva kwezinto eziningi athi azihambi kahle ezweni okubalwa nokuhluleka ukunqanda nokungenelela kusanesikhathi ngezibhelu zangoJulayi nyakenye, kutatshwa impahla KwaZulu-Natal naseGauteng. UNkk Mapisa-Nqakula, uthe isimo asishubile ePhalamende okungenza kuze kube nevoti eliyimfihlo. Kuzobe kungokokuqala ukuthi kube nevoti lokungabuthembi ubuholi bukaRamaphosa. Kwenzeka lokhu nje ngoDisemba i-ANC izokhetha ubuholi obusha bukazwelonke engqungqutheleni ezoba seNasrec kanti kunabanye abaholi asebephumele obala bathi bafuna uRamaphosa athathe ihlandla lesibili.