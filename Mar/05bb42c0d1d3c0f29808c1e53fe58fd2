OWAYEKHULUMELA uMkhonto weSizwe Military Veteran Association (MKMVA), uMnuz Carl Niehaus, wethiwe igama lezingqwele elithi “Mpangazitha”, ngenxa yokusebenza ngokuzinikela ukwakha isithunzi somuntu omnyama yize yena engemnyama. Lokhu kuvezwe uNdunankulu womkhandlu, iNjeje yabeNguni Council, uMnuz Phumlani Mfeka, athe lokhu bakwenza ngoba uMpangazitha ukhombise kaningi ukusebenza ngokuzinikela nangokuzikhandla ekulweni nesitha somuntu waseNingizimu Afrika. Elanda umlando kaMpangazitha, uMfeka uthe uNiehaus umsebenzi wokusebenzela abantu, wawuqala esemncane kakhulu ngaphansi kwezimo ezinzima. “Wakhetha ukuthi ame nabantu bomdabu ababehlukunyezwa wuhulumeni wobandlululo owawungenazwelo. UMpangazitha wakwenza lokhu eyiBhunu elaliseyibhungu, lingashodi ngalutho. Abaningi asebeqhoqhobele izikhundla njengamanje, babengabonwa nangokhalo ngaleso sikhathi,” kusho uMfeka. Uthe kuwusiko lwesiNguni ukuthi labo abakhombise ngezenzo zabo ukuthi sebengabeNguni, bethiwe igama lezingqwele ukukhombisa lokho. “UMpangazitha naye ulisebenzele leli gama yingakho sithi ngalo simhlanganisa ngokusemthethweni nabaNguni,” kusho uMfeka. Uphinde wathi kunezithakazelo abamqambele zona ukumhlonipha ngokwesiNguni. UCarl Niehaus wamiswa kwi-ANC ngasekuqaleni kukaJulayi nyakenye. Lokhu kweza emva kokuthi kade ekhuluma namalungu aleli qembu ayekanise ngaphandle komuzi wowayengumengameli wezwe, uMnuz Jacob Zuma. Kuleyo nkulumo, uNiehaus wexwayisa ukuthi uma kungaboshwa uZuma, kuzokwenzeka inkinga yokuthi lungabi bikho uzinzo eNingizimu Afrika yonke. I-ANC yamsola ngokudicilela phansi isithunzi seqembu ngokwenza lokhu. Emva kokumiswa kwakhe, waphinde wabhekana nengwadla yokuboshwa ngesikhathi ekhuluma nezintatheli ngenyanga efanayo, ngaphandle kwejele laseMtshezi, lapho kwase kuboshwe khona uZuma. Ngaleso sikhathi, kwathiwa uphule imigomo yeCovid-19, ngokubamba inguyazana yabantu abangaphezulu kuka-100 ngesikhathi imigomo yeCovid-19 ingakakuvumeli lokho. 