NKOSIKHONA CELE NGEMUVA kokujoyina umsakazo ozinze eNewcastle, iMvula FM, umsakazi owaduma oKhozini FM, uLinda Sibiya, uzohlunga abasakazi abafisa ukujoyina isiteshi njengoba kunenhlolokhono. Umsunguli wesiteshi uMnuz Phumlani “Umngcaboyahlehla’’ Dlamini, ongusomabhizinisi uthi kumenywa abasha abanentshisekelo yokusakaza ukuthi namhlanje baye ehhotela lomtakabani iBlack Rock, khona eNewcatsle. Inhlolokhono izoqala ekuseni  iphele ntambama. “Ukuba khona kukaMr Magic, yikhona esethemba ukuthi kuzosilekelela kakhulu ekutheni sithole ikhono esilidingayo. Ulwazi olunzulu lomsakazo ngikholwa ukuthi luzodala ukuthi siphume nekhono elizobatshazwa umhlaba wonke,’’usho kanje uDlamini. UMphathisiteshi, uMnuz Siyanda Nzimande, uthi bafuna ukuqinisekisa ukuthi bathola abantu abasha abakuthandayo ukusakaza. Udalule ukuthi owesifazane oyedwa ozophumelela, uzokwethula uhlelo lwasekuseni nsuku zonke, ngokubambisana noMr Magic. Uveze ukuthi sebebonke abantu abazoqashwa bangu-35. Phakathi kwabo kukhona abasakazi abangu-25 nabangu-10 abazogxila ekuphakeleni ngezindaba abalaleli. Uzishaye isifuba wathi iMvula FM, izodala amathuba omsebenzi kondleke nemindeni. “Bonke abasakazi bethu bazobe behola imali ezobe ingena ebhange nyanga zonke. Lokho kuyasijabulisa kakhulu,’’ kuchaza uNzimande. “Okwethu nje, ukuqinisekisa ukuthi sivumbulula amakhono abantu abasha abanentshisekelo yokusakaza. Siyethemba ukuthi sizobathola abantu abasha abazozwakala bewuthanda umsebenzi futhi benekhono,’’ kuchaza uMphathisiteshi.   