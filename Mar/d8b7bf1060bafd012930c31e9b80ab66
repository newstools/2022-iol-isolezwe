SIMPHIWE NGUBANE UKHALA ngesibhaxu umshayeli we-Uber othi umuhluzwe ngezagila, isidunu sesibhamu nangamatshe ewashiswa izimoto enqunu ngoba ebuyise imoto emva kwesikhathi nemali eshodayo kumnikazi wayo. UMnuz Knowledge Xulu (31) waseBrooksfarm, ePhoenix, uthi uthelwe isibhaxu nabesilisa abane abekade bemqashile (abangomakhelwane) ebayise emcimbini obuseMzinyathi, eNanda. Kuthiwa isigameko sokushaywa kwabo siqale ngeSonto ebusuku bashaywa kwaze kwasa ngoMsombuluko, ngoSuku lwamaLungelo aBantu. UXulu ulandise Isolezwe wathi imoto ngeyowesilisa womdabu waseNdiya ongowaseNingizimu Afrika ohlala ePhoenix, asemsebenzele unyaka wonke. Uvamise ukuyibuyisa imoto kubo kwayo ngo-8 ebusuku. Uthi ubeqala ukubekwa isandla ngalolu hlobo wumqashi wakhe obelekelelwa ngamadoda amabili angawabomdabu baseNdiya. Abashayiwe baneminyaka ephakathi kuka-27 no-31. Udalule ukuthi ushayelwe ucingo wumnikazi wemoto esemcimbini abeqashwe kuwona, wambuza ukuthi ukephi futhi kungani engayibuyisile imoto njengenhlalayenza? “Siwushiye phakathi umcimbi sabuya kanti sizohlangana naye endleleni esesilinde eBhambayi, ngemoto. Ungihlome ngemibuzo eminingi nokuthi kungani imali ishoda?” kusho uXulu ngosizi. Uthi uzamile ukumchazela ukuthi enye imali ubezobuya nayo uma eqeda ukuyoshiya abebemqashile (omakhelwane abane). Uthi omakhelwane bakhe bona bazonele ngokufaza ukuthi enye imali ubezoyithola uma eqeda kubabeka emakhaya. Uvele wanyanya kodwa wabe esehamba nathi sonke, izimoto zimbili zilandelana. ”Ekugcineni, usithumbile, sesingene egcekeni kwakhe.” UXulu uthi egcekeni uzamile ukweqa kodwa umqashi wamjaha ngesibhamu esiqhumisa, wama nse sekubanda amathumbu. Emva kwalokho, uthi bakhunyuliswe banqunu, bawashiswa izimoto beshaywa bethelwa nangamanzi ayephuma epayipini, bekhacwa ngenhlamba bebizwa nangegama lokucwasa eliqala ngo-k. Uthi kushube kangangoba kuze kwathiwa abashayane bodwa, nangempela bakwenza kodwa benqaba sekuthiwa abakhothane izitho zabo zangasese futhi balalane. Sekusile ngoMsombuluko, uthi la maNdiya amathathu aze kubona abatshela ukuthi ngabe ayababulala ayobalahla lapho bengeke batholwe khona muntu kodwa azobadedela futhi bangalokothi bavule icala emaphoyiseni. Omunye wabagilwa, uMnuz Sibusiso Msomi (27) obekhihla isililo ngesikhathi echaza ngokumehlele, uchaze lesi sehlo njengesokucwasa ngokwebala. Uthe la maNdiya abatshele ukuthi amaphoyisa azowatshela uma bona bewavulela icala esiteshini. “Sifuna baboshwe bese beyasinxephezela ngokusihlukumeza kwabo njengoba babesishokha nangogesi. Sigcine silivulile icala ngosizo lwabaholi be-EFF emphakathini wethu,” kusho uMsomi. UMnuz Philani Hlengwa we-EFF usigxekile isigameko athe siyanyanyisa futhi abahambisani nas,o bafuna ukubona umthetho uthatha indawo yawo. “Abagilwa ngibaphuthumise emtholampilo ngemoto yami, ngabasiza bavula icala emaphoyiseni,” kusho uHlengwa. Okhulumela amaphoyisa KwaZulu-Natal, uColonel Thembeka Mbele, uthe amaphoyisa asePhoenix, aphenya icala lokushaya. Uthe umgilwa uvulele icala umsolwa amaziyo esehlakalweni okusolakala ukuthi senzeke eTweedfern Place, ePhoenix, ngoMsombuluko entathakusa.