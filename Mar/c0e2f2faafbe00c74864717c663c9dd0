UNGQONGQOSHE wamaPhoyisa  uMnuz Bheki Cele, Bheki Cele, uthi amaphoyisa aKwaZuluNatal ami ngomumo, alindele amalungu e-Operation Dudula ngeSonto. UCele ukusho lokhu ngesikhathi ekhuluma nezintatheli izolo, ngaphandle kwesiteshi samaphoyisa asePhoyinti. Ubevakashele lesi siteshi nesaseDurban Central ohambeni lwakhe nethimba elimlekelelayo, ukuhlola ukusebenza kweziteshi zamaphoyisa ezweni lonke. Ubephawula ngomyalezo ozungeza ezinkundleni zokuxhumana oveza ukuthi ngeSonto, i-Operation Dudula izobe inomhlangano eThekwini.UCele uthe amaphoyisa angeke awanqabele amalungu eDudula ukuthi amashe ngoba umthetho waseNingizimu Afrika, uyakuvumela lokho. “Amaphoyisa ngeke ahambe ebaxakazisa uma bezimashela ngokuthula. Kodwa uma kuqala kuba khona ukwephulwa komthetho, amaphoyisa azobhekana nabo ngqo.” “Lawo malungu eDudula ayikho into ebahlanganisa nezindawo zabantu zangasese ngakho uma begasela kulezo zindawo zabantu, njengoba bebonakele bekwenza eGoli, bazoboshwa,” kusho uCele. Uthe uma kukhona okuthile okungahambi kahle abakusolayo okufana nezidakamizwa, kuzofanele bazise amaphoyisa ngalokho. “Sizobhekana nabo uma bezibandakanya ezehlakalweni zodlame. Uma amaphoyisa ethola ucingo kubanikazi bezindawo ezizimele, bebika abantu abagasela ezindaweni zabo, amaphoyisa azophendula ngoba lapho bazobe sebehlukumeza amalungelo alabo bantu,” kusho uCele. UMkhuzi wamaPhoyisa KwaZulu-Natal, uLieutenant General Nhlanhla Mkhwanazi, uveze ukuthi kukhona umhlangano ababenawo nabaholi beDudula. “Besihlose ukuthi sithole kabanzi ngemashi yabo. Kulo mhlangano sibatshelile ukuthi banalo ilungelo lokumasha nelokuhlangana kodwa uma bezokwenza ubudlova, bayongena ezindaweni zabantu ngaphandle kwemvume noma benze umonakalo, bazoziqhatha nengalo yomthetho,” kusho uMkhwanazi. IDudula iqale ukubonakala eGauteng, lapho ibithi ilwa khona nabokufika abalapha ngokungekho emthethweni. Ibonakale ikapakela nakwezinye izindawo ezifana neKapa, nomshikashika ofanayo.