USHAQEKILE umndeni kubulawa ngesihluku abashadikazi asebekhulile kubuka umzukulu, okuthiwa bahlaselwe badutshulwa ngoyaba lwezinhlamvu besemzini wabo oseStratford Farm KwaSithole, eDundee, ngoMgqibelo ebusuku. UMnuz Joseph Muntomubi Mthalane (67) nomkakhe, uNkk Zodwa Zondo Mthalane (57), kuthiwa bebezihlalele endlini yokuphumula emzini wabo bebukela ithelevishini ngesikhathi kungena abasolwa bevulela ngenhlamvu, okuyisenzo esithuse amalungu omphakathi. Ilungu lomndeni elikhulume neSolezwe, elingathandanga ukudalulwa, lithe isenzo sokubulawa kwalaba ababili siwushiye umndeni uphithene amakhanda njengoba kungekho lapho osolela khona kwazise azikho izitha noma abantu osekuke kwaxatshanwa nabo endaweni. “Bebehlala nendodana yabo nomzukulu kanti ngesikhathi kungena abahlaseli, indodana beyisanda kuphuma iyolala endlini yayo engaphandle kusele bona nomzukulu. Umzukulu ubenza okuthile ekhishini ngesikhathi kugulukudela abasolwa bamdlula baqonda ngqo lapho bekuhleli khona abashadikazi babadubula,” kusho leli lungu. Uthe nakuba bebeke bemuzwe unina ebalisa ngokuthi akazi uyoba yini uma kungadlula umyeni wakhe emhlabeni ngenxa yezinkinga ezikhona emndenini njengoba kuthiwa uMthalane ubeganwe yisithembu kodwa akukho okubambekayo abakwaziyo abangasolela kukho ngaphandle kokuthi lokhu bebekuthatha njengentuthu yomndeni, okuyinto evamisile emindenini emikhulu Kuthiwa umzukulu uthathele ngejubane wayohlaba umkhosi komakhelwane ngosekwenzekile. UMnuz Xolani Msezane, oyikhansela le-IFP ewadini, uthe izigameko ezifuze lezi kumele zigxekwe ngoba zandisa ukwesaba emalungwini omphakathi. “Noma singakayazi imbangela kwazise amaphoyia ayaphenya kodwa ukhona umoyana wokusolana ngokuthakatha okuyinto egcina ingenabufakazi, kunalokho kufe abantu. Siyazigxeka kakhulu izenzo ezifuze lezi noma ngabe isizathu sithini, akekho onelungelo lokuthatha impilo yomuntu. Siyafisa ukuthi amaphoyisa aphenye kube khona ababoshwayo, kungavele kuphelele emoyeni ukuze umndeni ubhodle wazi ukuthi okungenani benzekile ubulungiswa. Sithi dudu emndenini,” kusho uMsezane. Okhulumela amaphoyisa KwaZulu-Natal, uColonel Thembeka Mbele, amaphoyisa aseDundee aphenya amacala okubulala. 