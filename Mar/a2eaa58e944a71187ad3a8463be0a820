BONISWA MOHALE IZIHLATHI zizovakashela izindlebe kubasebenzi akade bekhala ngokungasizakali kwiCommission for Conciliation Mediation and Arbitration (CCMA) njengoba bekuhlehla amacala ngenxa yokushoda kokhomishana. IZIHLATHI zizovakashela izindlebe kubasebenzi akade bekhala ngokungasizakali kwiCommission for Conciliation Mediation and Arbitration (CCMA) njengoba bekuhlehla amacala ngenxa yokushoda kokhomishana. Lokhu bekwenziwa wukuthi iCCMA ibingenayo imali eyanele ukukhokhela okhomishana. UMnyango wezabaSebenzi uveze ukuthi ezezimali sezingcono kwiCCMA futhi akusilo iqiniso ukuthi beyincishiswe ngamabomu imali eyabelwa lolu hlaka olusiza abasebenzi. UNgqongqoshe wokuQasha nezabaSebenzi, uMnuz Thulas Nxesi, uthe ngesikhathi uhulumeni enciphisa isabelomali seminyango ehlukene, nalona awuzange usale ngaphandle ngakho ne-CCMA, yathinteka kanjalo. Uveze ukuthi ngonyaka wezimali ka-2021/22, iCCMA inikwe uR991 984 000. Uthe isabelomali seCCMA sinqunywa yiPhalamende ebese uMnyango wezabaSebenzi ukhipha imali enqunyiwe. UMnyango wezabaSebenzi ubuye wayofunela iCCMA imali kwi-National Economic Development and Labour Council (Nedlac) ekhiphe uR16 million. Ubuye wathola uR3 million kwi-Strengthen Civil Society Fund, uR1 695 143 kwiLRA Conscious Objectors nawo uthunyelwe kwiCCMA. Lokhu kwenze ukuthi imali ehlwahlwe wuMnyango wezabaSebenzi ibe wuR20 656 143 okusho ukuthi isabelomali seCCMA sonyaka wezimali ka-2021/22, sibe wuR1 012 679 143. “Umnyango usebenze ngokuzikhandla uzamela iCCMA imali. Lokhu kuholele ekutheni sisuke kuR991 984 000 siye kuR1 012 679 143. 00 (ngaphezulu kancane kwe-billion),” kusho uNxesi. 