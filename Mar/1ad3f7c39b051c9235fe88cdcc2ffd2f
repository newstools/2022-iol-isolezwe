IPHINI leMeya yeTheku, uMnuz Philani Mavundla, lithi bazimisele ngokuqeda nya ngobunuku nokungcola edolobheni iTheku, bese belibuyisela esimeni elalikusona kudala. UMavundla uxoxe neSolezwe ngeSonto ngesikhathi esedolobheni, ephume umkhankaso wokukhuculula izindawo ezixathukayo wukungcola. Uthe into edala inkinga kakhulu ngabadayisi abangenazo izimvume. Uthe abantu bangenelwe wumkhuba omubi wokungahloniphi imithetho ebekiwe okuyikhona okuholela ekutheni kube nesiminyaminya nobunuku edolobeni. UMavundla uthe noma ngabe bayathanda ukunika bonke abantu izimvume zokudayisa kodwa ngeke bakwazi ngoba banesibalo abasamukelayo ukuze idolobha lihleleke. “Bangu-4000 abantu abanezimvume zokudayisa eThekwini kodwa kukhona bangu-11 000 abadayisayo. Lokhu kukutshela ukuthi kukhona inkinga. Sizolikhuculula iTheku. Ngeke lisehlule. Akuhambeki kungcolile, kunamagundane namaphela kubi,’’ kusho uMavundla. Ukhale nangamaphara ahlala emagwaqweni agcine eselala ezindaweni ezibekelwe abadayisi. Uthe manje iTheku selingcole lidlula uMsunduzi, okuyiwona owaziwa ngenkinga yokungahlanzeki. Uthe bafuna ukukuqeda ukuthi iTheku lidume ngokungcola kakhulu ukwedlula wonke amadolobha. Uthe banekomiti elibhekele inhlanzeko yedolobha, okuyilona elithathe isinqumo sokuthi kuphunywe umkhankaso wokukhuculula idolobha libuyiselwe esimeni salo. Uyaqhubeka umkhankaso wephini leMeya yaseThekwini uPhilani Mavundla nekomidi labo elibhekelele inhlanzeko kuleli dolobha. Lapha uchaza ngenhloso yabo yanamuhla. I-video: @Nqobile Mbonamb pic.twitter.com/GNnnamkKyb