MHLENGI SHANGASE BATHI benzelwe phansi nanguNgqongqoshe wezeMfundo KwaZulu-Natal othisha baseComtech Technical High eMlaza, abaxoshwe emuva ’kokugoloza’ ukuya kwezinye izikole. Labo thisha bathi kade babezama ukuxhumana noMnuz Kwazi Mshengu ukuze kuxazululeke izikhalazo zabo emuva kokuba beqale ukuhlukunyezwa nguthishanhloko. Omunye wothisha kwabangu-12, okhonjwe indlela ngumnyango ngoLwesithathu, ocele ukungavezwa, uthe uneminyaka evile ku-15 efundisa kulesi sikole. Uthe inkinga iqale emuva kokuba kufike izincwadi ezithi kumele baye kwezinye izikole ngoba sekwehle isibalo sabafundi futhi izifundo ebebezifundisa, azisekho kulesi sikole. Uqhube wathi bakulwa lokhu ngoba baze bafake nesimangalo emkhandlwini obhunga ngezinto ezithinta othisha, abasalinde isinqumo sawo. “Uma kwenzeka kwehla isibalo sabafundi, kuye kuhambe abantu abasanda kufika, akuhambi umuntu okade wafika. Mina nabanye othisha sifakiwe kwathiwa izifundo zethu azisekho esikoleni ekubeni zisekhona. Abebeyitoho bona abazange bafakwe ngoba kusho ukuthi bebefuna ukwenza inkohlakalo ngoba thina sazi konke obekwenziwa esikoleni,” kusho lo thisha. Uthe bazama ukubikela uMshengu kodwa kwanhlanga zimuka nomoya. “Kuthiwe simane sangeza esikoleni ekubeni besifika sihlale. Kulandwe abazali mbumbulu kwathiwa abasibhikishele ngoba siyaphazamisa ekubeni besingaphazamisi, yingoba bebefuna ukusixoshisa bethi asizi esikoleni. Awukwazi ukuthi usafake isimangalo ngohlelo lokuthi uye kwesinye isikole, kungakaphumi isinqumo, bese uthi uthisha akahambe ayoqala kusona. Akubanga nobulungiswa kulolu daba, uthishanhloko uyavikelwa ngabathile ngoba kukhona izinto eziningi ezingahambi kahle kulesi sikole. Kune-video kushaywa abafundi, salubika udaba emnyangweni kodwa akuzange kuthathwe zinyathelo ekubeni induku kade yavalwa ezikoleni.” Uthe abeneme ngendlela abaxoshwe ngayo ngoba noMshengu bekumele ezwe zonke izinhlangothi ngaphambi kokuthi bakhonjwe indlela. UMnuz Nathi Ngcobo, iNhloko yoMnyango wezeMfundo, uthe babakhombe indlela labo thisha abanqabe ukuya kwezinye izikole. Uthe ngoMsombuluko babanike amahora angu-24 ukuthi baye kulezi zikole ezintsha kodwa abazange baye. “Abayanga, bathi akuzange kulandelwe umthetho ngesikhathi befakwa ngaphansi kohlelo lokususwa, bathi bafuna luqalwe phansi lonke uhlelo. Uhlelo lwaqalwa phansi ngumnyango wesifunda, lwabuya nezimpendulo ezifanayo.” Uthe baphinde bangenama ngale miphumela, wathi lube selwenziwa ekomkhulu lo mnyango ihlandla lesithathu. “Baphinde bangenama ngemiphumela. Bebephazamisa ngokuthi bacule kakhulu, baye koqhinqa nasehhovisi likathishanhloko. Sikwenze konke ukubancenga ukuthi baye kulezi zikole, okwenza abazali bavala amasango befuna labo thisha bahambe.” Uthe ngeke bababekezelele abasebenzi abazophambana nomyalelo womnyango. “Sizovula amacala ngokuthi baphazamise ukufunda nokufundisa.”   