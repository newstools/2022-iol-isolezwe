SIMPHIWE NGUBANE UHLALELE ovalweni umphakathi waseMthwalume, ogwini oluseningizimu,  ngenxa yokwanda kwezigameko zobugebengu nokusocongwa kwabantu okuthiwa sekuphenduke insakavukela. Muva nje kudutshulwe kwabulawa owesilisa obekunamasonto ambalwa eqokelwe esikhundleni sokuhola intsha yaseMathulini, eMthwalume. USanele Luthuli (30) udutshulwe wabulawa ngoLwesine ebusuku nomunye wesilisa abekade ehambisana naye esehlakalweni umndeni osichaze ngobugebengu osebuphenduke insakavukela endaweni. UMnuz Sipho Luthuli, onguyise kaSanele, uthe bebehlezi ndawonye nendodana yakhe emzini kamfowabo bedla inyama ngaphambi kokuthi isocongwe. Uthe yena nomunye abekade bedla inyama naye basheshe babuyela ekhaya, bashiya uSanele ngemuva. Uthi ubikelwe ngabantu esesekhaya ukuthi uSanele usale wadutshulwa ngabo-9 ebusuku. “Ngitshelwe ukuthi udutshulwe esemgwaqweni endleleni ebuyayo eza ekhaya, ehambisana nomunye wesilisa naye oshonile. Asazi ukuthi kwenzekeni kuze kufike ekutheni bayadutshulwa,” kusho uLuthuli. Udalule ukuthi kunamahlebezi athi indodana yakhe ibithola izinsongo ebezivela kubantu abathize kodwa wathi wumsebenzi wamaphoyisa ukuthi athole ubuqiniso balokho. Lo mndeni uthi eminyakeni engemingaki edlule kubulawe umfowabo kaSanele omdala ngokudutshulwa okuze kube manje akwaziwa wabulawelwani futhi ngubani. Umufi kuthiwa ubekade ephila ngokubamba amatoho. Ilungu lomphakathi elisondelene nomufi, elingathandanga kudalulwe igama lalo ephepheni, lithe emasontweni amabili edlule uSanele wakhethwa ukuthi ahole intsha kule ndawo ekuWard 27, eMzumbe. Leli lungu lithe alikholwa ukuthi ukusocongwa kukamufi kuhlobene nepolitiki kodwa wubugebengu obudlangile eMthwalume, ikakhulukazi eMathulini, eMakhoso naseMfazazane. Isolezwe alikwazanga ukuthola umndeni wendoda yesibili ebulawe kanye noSanele. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa athole ucingo obeluwabizela endaweni yesehlakalo ngo-23:50. Uthe afice owesilisa oneminyaka engu-30 elele phansi emgwaqweni enenxeba lokudutshulwa ekhanda naseswini. Uqhube wathi amaphoyisa athole nenye indoda ebidutshulwe ekhanda, engalweni yakwesokunxele nasemhlane. “Indoda yesibili iphuthunyiswe esibhedlela ukuze iyokwelashwa kodwa yashona ngesikhathi ifika khona. Kuvulwe amacala amabili okubulala aphenywa esiteshini samaphoyisa saseHibberdene,” kusho uLt Col Gwala.  