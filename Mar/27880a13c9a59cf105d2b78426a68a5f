KUHLENGWE abesifazane abane okusolwa ukuthi bebeshushumbisiwe, ebebegcinwe emzini oseDurban North, eThekwini, ngoLwesithathu. Ngokusho kokhulumela amaphoyisa KwaZulu-Natal, uLieutenant Colonel Nqobile Gwala, abashushumbisi basebenzise ukweswela umsebenzi kwabesifazane ukubadoba. Uthe abashushumbisi bazenze abaqashi bazi kahle ukuthi uma sebebadobile laba besifazane, bazobashintshela, babasebenzisele ezinye izinto ezingahlangene nomsebenzi ebebebathembise wona. Uthe abesifazane abaneminyaka ephakathi kuka-19 no-27, baluthwe ngalo msebenzi besuka eGoli, bagitshezwa, balethwa eThekwini. “Abesifazane bathi oyedwa wabo wahlangana noyedwa walaba bashushumbisi khona eGoli, wamtshela ngaleli thuba elihle lomsebenzi eliseThekwini. Wathi lo msebenzi umayelana nokusebenza enkampanini ebamba izingcingo, kudayiswa nama-sim card,” kusho uLt Col Gwala. Uthe lo mshushumbisi, wabe esenxenxa lona wesifazane ukuthi athole abanye besifazane, nabo abazoqashwa kule nkampani. Uthe lona wesifazane kwathi uma ebona ukuthi yinto ekhona lena, watshela izihlobo zakhe ngaleli thuba lomsebenzi abelibona lithembisa ngoba kwakukhona nemiqingo yamaphepha achaza kabanzi ngomsebenzi. “Owesifazane wakwaz ukujika imiqondo yezihlobo zakhe ezine, zavuma ukuwuthatha umsebenzi. Bobahlanu babe sebegibela ibhasi elisuka eGoli liya eThekwini ngoMsombuluko, bafika ngoLwesibili. Izindleko zohambo zakhokhelwa umqashi mbumbulu,” kusho uLt Col Gwala. Uthe ngesikhathi befika eThekwini wafika wazobalanda esikhumulweni samabhasi, wabayisa emzini othile owubukhazikhazi oseDurban North. Uthe ngesikhathi besanda kufika kulo muzi, oyedwa wamantombazane, washintsha umqondo, wathi yena akasafuni ukuqhubeka ahlale, wahamba. “Laba abane abasala, bayalelwa ukuba bageze babe bahle ngaphambi kokuthi bahlangane nomphathi wabo, owayezobachazela kabanzi ngomsebenzi abazowenza. Kungesikhathi sebehlanganiswa nalo mphathi wabo, lapho indaba yashintsha khona, batshelwa ukuthi bazokwenza umsebenzi obandakanya ukudayisa ngomzimba. Bayalelwa ukuthi bangalokothi balubhade ohlangothini olungaphambili lomuzi lapho bezobonwa khona abantu,” kusho uLt Col Gwala. Uthe yize babetshelwe ukuthi bazofike bazikhethele amagumbi abazolala kuwona kodwa lokho kwashintsha ngoba bagcina begcinwa egumbini elilodwa bonke elalihlale livaliwe. “Bathi kunesikhathi lapho umphathi wabo ayebabiza khona ngamunye ngamunye abapotoze ngendlela engamukelekile. Kube ingaleso sikhathi lapho oyedwa wabo ethole khona ithuba lokushaya ucingo olwaholela ekutheni bathole usizo,” kusho uLt Col Gwala. Uthe kuvulwe idokodo lokushushumbiswa kwabantu, ladluliselwa koKlebe ukuze baliphenye. 