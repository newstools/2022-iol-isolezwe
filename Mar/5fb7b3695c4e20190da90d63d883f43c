CHARLES KHUZWAYO INGONYAMA yamaZulu, uMisuzulu kaZwelithini, ihambisa izibizo ngoMashi 19, ekhweni kubo kaNdlunkulu uNtokozo KaMayisela, eBlaauwbosch, eNewcastle. Isolezwe ngoMgqibelo lithole ngomthombo obusemhlanganweni obuphakathi kwabaNtwana baseNdlunkulu, amakhosi esizwe nezikhulu zikamasipala kule ndawo. Ngokusho komthombo, abaNtwana bebecela emakhosini nasemakhanseleni ukuba babambisane ekuhleleni umcimbi ukuze ube yimpumelelo. "AbaNtwana bathe kuyinto enkulu ukunyathela kweNgonyama izokwenza umsebenzi omkhulu kangaka kule ndawo," kusho umthombo. Ethintwa okhulumela iSilo, uMntwana oMkhulu u-Afrika wasoNkweni, akavumanga futhi akaphikanga kodwa uthe izindaba ezithinta isizwe zimenyezelwa nguNdunankulu kaZulu, uma sekufike isikhathi esifanele. UNdlunkulu (36), odabuka eSgodiphola kodwa obehlala ePinetown, wabopha ifindo likasofasilahlane neNgonyama (47) eMnyangweni wezaseKhaya ngoMeyi 6, nyakenye, ngaphambi kokutshalwa kweBamba lobukhosi bukaZulu, iNdlovukazi uMantfombi Dlamini-Zulu. NgoMeyi 13, 2021, iNgonyama yathumela abakhongi besuka esigodlweni saKwaKhangelamankengane, ukuba bayoyilobolela kwaMayisela, lapho abasemzini kuthiwa bafuna izinkomo eziyisishiyagalombili noR50 000 owukheshi. UNdlunkulu wahlangana neNgonyama ngo-Agasti 2009 ngesikhathi uMntwana uBukhosibemvelo egcagcela kowayeyisikhulu sakwaTransnet, uMnuz Sipho Nyawo, eDurban Botanical Gardens. Kumanje babusiswe ngamaZinyane amabili (kukhona elineminyaka emithathu, nelineyisishiyagalolunye). Akhona amanye amabili iSilo esawathola kwabanye abesifazane. Ngokuthola kweSolezwe NgoMgqibelo, uNdlunkulu oneziqu kwezomculo, wadlala ulozolo lomculo elaheha iZinyane LeNgezengeze, nabanye abaNtwana baseNdlunkulu. Baqala ukubonakala ndawonye ngesikhathi iNgonyama yethula uhlelo lokusiza umphakathi KwaKhangelamankengane, kanti noNdlunkulu unenhlangano asiza ngayo ukuqeda indlala emphakathini, iKamaskolo Foundation.