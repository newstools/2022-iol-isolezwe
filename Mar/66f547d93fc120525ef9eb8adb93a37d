CHARLES KHUZWAYO SEKUNTWELA ezansi ngokuvulwa kwezwe ngokuphelele njengoba uNgqongqoshe wezeMpilo kuleli, uDkt Joe Phaahla, edalule ukuthi basebenze kanzima ukuqhamuka nemithetho ezovikela iNingizimu Afrika, esimweni esibucayi. Ekhuluma esithangamini sabezindaba ngoLwesihlanu, uPhaahla uthe sebekulungele ukuhambisa izicelo kwikhabhinethi, neNational Coronavirus Command Council (NCCC). Uthe izincomo zabo zizokwenza kuguqulwe umthetho iNational Disaster Act, okuyiwo ophoqe ukuba kuvalwe izwe njengoba selisesigabeni sokuqala ngezinhloso zokunqanda ukuvalwa kwezwe. Eqhuba uPhaahla uthe, uthemba ukuthi ukubuyekezwa kwabusha kwemithetho yokuvalwa kwezwe, neminye imibandela yeminye iminyango kuzolekelela ekutholeni inkombandlela ekuvulweni kabusha kwezwe, ikakhulu emikhakheni yezokungcebeleka neyezokuvakasha. "Yize kusenemibono ehlukene kodwa iqiniso elimsulwa ukuthi ukugoma kwabantu ngobuningi yikho okuzokwenza kuvulwe izinhlaka zokufukula umnotho futhi nabantu bakwazi ukuxhumana kakhulu kunakuqala." Uqhube wathi izikhulu zikahulumeni zimi ngomumo ukuyokwethula imigomo yempoqo yokugonywa kwabantu kuleli emihlanganweni, emuva kokudlana indlebe nosomabhizinisi nomkhandlu iNational Economic Development and Labour Council (Nedlac). UPhaahla uveze ukuthi kulindeleke ukuthi kube nomhlangano owumlamulajuqu ngesonto elizayo. Ugcizelele ukuthi basazimisele ngokugoma abantu bakuleli abawu-70% njengoba kuwu-43%, okungabantu abangu-17 million abasagonyiwe. Uthe ukufinyelela ku-70% yikho okuzokwenza bavule izindawo eziningi futhi behlise nemithetho yezempilo. NgoLwesine kubikwe ukuthi kuhaqeke abantu abangu-1 853, okwenza isibalo sifinyelele ku-3 679 539 kanti esabadlulile emhlabeni siwu-99 499 kanti esabasindile siwu-3 554 282. Kwenzeka lokhu nje, abathandi bezemidlalo sebekhombise nangemibhikisho ukuthi bafuna izwe livulwe, ukuze babuyele ezinkundleni ukuyozibukela mathupha imidlalo. Namaciko ake avala umgwaqo owuthelawayeka eThekwini, efuna kuvulwe izwe ngoba ekhala ngokubhuqwabhuqwa yindlala emakhaya.