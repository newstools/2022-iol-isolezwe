INHLANGANO yezempilo emhlabeni, iWorld Health Organisation (WHO), ithi ukubheduka kobhubhane iCovid-19 kuholele ekutheni kwenyuke isibalo sabaphathwa ukhwantalala nengcindezi ngo-25% emhlabeni. Le nhlangano ngoLwesithathu imemezele lokhu, emuva kokwenza  ucwaningo ngezifo zokuphazamiseka kwengqondo ezibonakala zikhula ngesikhathi kuhlasele igciwane. Ucwaningo lwenziwe ngokuhlaziya nokucubungula isibalo sabantu abebephethwe yilezi zifo emazweni ehlukene, ngesikhathi kuhlasele igciwane.  Ithole ukuthi ngenxa yokuhlasela kweCovid-19 kunabantu abaningi abaphathwe ukhwantalala nengcindezi, kanti abanye bafinyelele ezingeni lokuthi bafise ukuzibulala "U25% yisibalo esikhulu kakhulu, " kusho uDkt Brandon Gray, wophiko olubhekelele izifo zengqondo kwiWHO. " Lokhu kukhombisa ukuthi iCovid-19 ibe nomkhulu umthelela  ekuphazamisekeni kwezingqondo. Izibalo zenyuke kakhulu emazweni noma izindaweni lapho nezibalo zabahaqwa yigciwane beziphezulu khona. Izibalo ezibephezulu bezihambisana nokuthi kube nabantu abashonayo usuku, nosuku nokuthi kuvalwe amazwe. Konke lokhu bekwenza abantu bahlale bethukile abanye bagcine sebehlaselwa wukukhwantalala," kuchaza uDkt Gray. Uqhube wathi abantu besifazane namantombazane yibona abathinteke kakhulu. Wathi amantombazane aneminyaka ewu-20 kuya ku-24,  yiwona athinteke kakhulu. UDkt Gray uqhube wathi nakuba ucwaningo lungakhombisi kahle ukuthi kuwo wonke amazwe, kwenzeke into efanayo wathi kodwa lokhu kungenziwa ukuthi kwamanye amazwe alukacutshungulwa ulwazi. " Asikwazi ukuyithatha kancane indaba yokuthi isifo sidale ukuthi kwenyuke izibalo zabaphathwa yizifo ezithinta ukuphazamiseka kwengqondo. Ikakhulu ukuthi kuze kwafinyelela lapho kunabantu abafuna nokuzibulala," kusho uDkt Gray. Uthe kuyavela ocwaningweni ukuthi abantu abasha abaningi abebephethwe ukhwantalala, bebesengcupheni yokuzibulala ngoba bebeba neziqubu zokufisa ukuzilimaza. Ucwaningo luphinde lwaveza nokuthi, ukukhathala kwabasebenzi bezempilo, ukuzizwa sengathi babodwa nokuthi nabo bebebuye bahaqhwe yigciwane, bekwenza ukuthi nabo babe sengcupheni yokucabanga ngokuzibulala. UDkt uphethe ngokuthi nakuba ucwaningo lukhombisa ukuthi benyukile abantu abanesifo sokuphazamiseka kwengqondo kodwa kusadingeka ukuthi kwenziwe olunye oluzoveza ukuthi ngabe abaphazamisekile ngokomqondo, bayashintsha bangabe besayinakekela yini impilo yabo. Kubhekwe nokuthi kuyenzeka yini bagcine sebebhema kakhulu uma beqhathaniswa nabanye abantu abajwayelekile. 