UMISIWE emsebenzini uthishanhloko wasesikoleni okufunda kuso amantombazane kuphela iGrosvenor Girls High eBluff ngezinnsolo zokucwasa nokungasetshenziswa ngendlela kwemali. UMnuz Nkosinathi Ngcobo inhloko yoMnyango wezeMfundo esifundazweni, izolo uthe ithimba elizimele eliphenya izinsolo zokucwasa kulesi sikole ilona eliphakamise ukuthi uthishanhloko uNkk Linda Jorgensen amiswe ngoba izikhalo eziningi ziqondiswe kuye nabo bakubona kufanele ukuthi lokho kwenziwe. "Ngeledlule sasithe ngeke amiswe uthishanhloko kodwa  ithimba labaphenyi elizimele  lithe uphenyo lwalo lukhomba ukuthi kunezikhalo ngaye uthishanhloko kwadingeka  ukuthi ake amiswe ukuze kuphenywe kahle. Kungenzeka kube khona abanye futhi abazomiswa ngesikhathi kuqhubeka uphenyo uma kuba nesidingo,"  kusho yena. Ngeledlule uNgqongqoshe walo Mnyango uMnuz Kwazi Mshengu  uvakashele kulesi sikole eyozizwela izikhalo kubazali nabafundi. Abafundi bakulesi sikole bebedinwe begane unwabu bekhala ngokucwasa kulesi sikole, bethi abanye bayaphoqwa ukuthi izinwele zabo bangazigcini ziyimvelo. Abafundi abamnyama bebebesola uthishanhloko ngokuthi uyena obaphoqayo ukuthi bangazigcini izinwele zabo zemvelo nokuthi ubuye ababize ngezindlovukazi zamatekisi. 