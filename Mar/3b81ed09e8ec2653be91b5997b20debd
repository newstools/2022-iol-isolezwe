IZOHLALA maduze ingqungquthela ebhekwe ngamehlo abomvu yokukhetha ubuholi be-ANC kwisifunda iTheku. Usuku lwengqungquthela kanye nezinye zokukhetha obuholi be-ANC kwezinye izifunda ezinhlanu KwaZulu-Natal luzomenyezelwa maduze. Lokhu kushiwo okhulumela i-ANC KwaZulu-Natal, uMnuz Nhlakanipho Ntombela, oveze ukuthi lezi zingqungquthela zizoba khona kusukela ngesonto elizayo. Izifunda ezifana neMusa Dladla, Lower South Coast, Inkosi Bhambatha, Mzala Nxumalo neHarry Gwala kufanele zikhethe ubuholi obusha njengoba obukhona sebuphelelwe yisikhathi. Kepha ingqungquthela ebhekwe ngabomvu eyokukhetha ubuholi kwisifunda se-ANC esikhulu, iTheku. Umbango wokuhola i-ANC kulesi sifunda uzokuba phakathi kowayeyimeya yeTheku, uNkk Zandile Gumede,  noSomlomo walo mkhandlu, uMnuz Thabani Nyawose. UNtombela uthe sekusele kancane ukuthi lumenyezelwe usuku  lwengqungquthela yokukhetha ubuholi balesi sifunda. “Isihlalile imihlangano yamagatsha eyisibalo esanele ukuthi kube nengqungquthela yokukhetha ubuholi besifunda. “Osekusele njengamanje ukuthi kuqinisekiswe ukuthi yonke imihlangano yamagatsha yahamba ngendlela. Emva kwalokho kuzobe sekunqunywa usuku okuzohlala ngalo ingqungquthela.” I-ANC eThekwini isihlale isikhathi eside ingenabo obuholi obuqokwe engqungqutheleni kulandela ukuhlakazwa kobuholi obabuholwa uNkk Gumede, ngo-2019. Esinye isifunda esesihlale isikhathi eside singenabo ubuholi obukhethwe engqungqutheleni iLower South Coast. UNtombela uthe sekuqediwe konke ngamalungiselelo okukhetha ubuholi besifunda, wathi osekusele ukuthi kumenyezelwe usuku lwengqungquthela. UNtombela uthe sekusele kancane kuqedwe ngamalungiselelo okukhetha ubuholi kwizifunda iMusa Dladla, Harry Gwala, Mzala Nxumalo neNkosi Bhambatha. “Kushoda kancane ukuthi bahlanganise isibalo semihlangano yamagatsha eyanele ukuthi baye ezingqungqutheleni. “Izingqungquthela zizoba khona kusukela ngesonto elizayo. Sizokuba nochungechunge lwezingqungquthela zokukhetha ubuholi.” Ubuholi bakulezi zifunda buhlakaziwe ngesonto eledlule ngenxa yokuthi bese buphelelwe isikhathi, kwase kuqokwa amathimba esikhashana ukuba ahole izifunda. Izingqungquthela zizohlala ngaphambi kokuthi kube nengqungquthela yokukhetha ubuholi be-ANC KwaZulu-Natal. Ingqungquthela yokukhetha ubuholi be-ANC KwaZulu-Natal izokuba ngoJulayi. Okwamanje kubukeka umbango wokuhola i-ANC KwaZulu-Natal uzokuba phakathi kukasihlalo we-ANC kulesi sifundazwe, uMnuz Sihle Zikalala, kanye nomgcinimafa wale nhlangano esifundazweni, uNkk Nomusa Dube-Ncube.