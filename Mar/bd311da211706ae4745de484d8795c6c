UNGQONGQOSHE wezaseKhaya uDkt Aaron Motsoaledi, uthi bayazama ukunciphisa isibalo sabantu bokufika abakuleli ngokungemthetho ngokophiko lwabo lwezobunhloli, kodwa izibalo zikhombisa ukuthi babalelwa ezigidini ezine abokufika abalapha eNingizimu Afrika. UMotsoaledi uthi uphiko selubuyisele emuva abantu abangu-14 113 abebengenawo amaphepha afanele. Lokhu kwenziwe phakathi kuka-Ephreli noDisemba wangonyaka odlule. Komunye umkhankaso owenziwe emingceleni phakathi kukaJanuwari ngonyaka odlule, noJanuwari wakulo nyaka, lo mnyango ubuyisele emuva abantu abangu-14 337 abebezama ukungena kuleli ngokungemthetho. “Ngesikhathi kunomkhankaso nabezomthetho wokuhlola imingcele ngesikhathi samaholidi, umnyango unqande abantu abangu-14 337, abebezama ukungena kuleli ngokungemthetho,” kusho uMotsoaledi ephendula umbuzo kaLiezl van der Merwe we-IFP ePhalamende. UMotsoaledi uthe akanaso isibalo okuyisona sona, sokuthi bangaki abantu abakuleli ngokungemthetho. “Baningi abantu abangena kuleli ngaphandle kokubhaliswa phansi. Sithola izibalo ezahlukene kusuka ekubaleni okwahlukene kodwa izibalo ziphakathi kuka-3 kuya ngaphezu kuka-6 million,” kuchaza ungqongqoshe. 