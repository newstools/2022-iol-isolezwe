BONISWA MOHALE ABAZITSHELA ukuthi ngeke bajeze ngokweba imali ye-Unemployment Insurance Fund (UIF), kufanele bawuyeke lowo mkhuba emuva kokuthi abashadile betholwe necala lokweba imali engaphezu kukaR10 million yesinxephezelo sokumiswa kwabasebenzi ngenxa yeCovid-19. UMoroko Moremi (37) nomkakhe uTreasure Moremi (34) balahlwe yicala lokukhwabanisa eNkantolo yamaCala athinta iMali ePitoli, NgoLwesibili. Babengabaqondisi benkampani iDenmeng Trading eyafaka isicelo seCovid-19 Temporary Employee Relief Scheme (CovidTERS) yabasebenzi abawu-553 yize yayiqashe abawu-22 kuphela. UKhomishana we-UIF, uMnuz Teboho Maruping, uthe ukulahlwa yicala kwalezi zithandani kukhombisa ngokusobala ukuthi bonke abeba imali ye-UIF bazolandelwa, baboshwe bese bejeziswa wumthetho. Uthe i-UIF isebenzisana nezinhlaka ezihlukene zomthetho kusukela koKlebe, uphiko lwezokushushisa iNational Prosecuting Authority neFinancial Intelligence Centre (FIC) ukuze ibambe labo abayebela imali. AbakwaMoremi bazogwetshwa ngoMeyi 17. Uveze ukuthi bayazi ukuthi izinhlelo zabo zokulandela imali eyebiwe kwi-UIF zizothela izithelo ezinhle ngoba sebekhona ababoshiwe baze bajeziswa. Uveze ukuthi kunabanye ababoshiwe ngokweba uR2.7 million we-UIF abangaze bayidlulisele kubasebenzi. “Ngiyathemba ukuthi ukulahlwa yicala kwalaba ababili kuthumela umlayezo kwabaqola i-UIF ukuthi ingalo yomthetho izobathola noma ngabe bakuphi. Labo abazithathela imali eyayibekelwe ukusiza abasebenzi ngesikhathi kuvalwe izwe, kufanele bakhumbule ukuthi umthetho uyasebenza futhi ngeke bakuthole ukuthula bengakajeziswa. Ngeke sikumele ukuqolwa kwemali yabasebenzi. Bonke abeba imali yabasebenzi sizobabopha sibafake ejele,” kusho uMaruping. Uthe balandela isenti nesenti elaphuma kwi-UIF, wagqugquzela nabanolwazi ngokudliwa kwemali yeCovidTERS ukuba banike i-UIF abakwaziyo ukuze kuzoboshwa izigebengu. Ubuye waveza ukuthi kunamacala awu-15 abawathumelele emaphoyiseni ukuze aphenywe. Uthe ngo-2020, bakwazi ukulandela abadle imali ye-UIF, bakwazi ukubuyisa ewu-R900 million ngohlelo lwabo olubizwa nge-Follow the money. Uhlelo lwe-Follow the money luzoqhubeka ngo-Ephreli 2022, uma sekukhona abanye abacwaningi mabhuku abalandela imali. UMaruping uphethe ngokuthi baningi abasazoboshwa uma kulandelwa imali.