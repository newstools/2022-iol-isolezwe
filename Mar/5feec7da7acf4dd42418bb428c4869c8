UMHLOLI wenze izincomo zokuthi kube nophenyo olunzulu eMangosuthu University of Technology (MUT) emva kokuphuma kombiko oveza ukuthi izisebenzi eziyizipoki zidle imali elinganiselwa kuR2.4 million. Imininingwane eveza umkhonyovu isembikweni onamakhasi angu-96 ohlanganiswe wuSolwazi Anthony Staak oyiPhini likaVice Chancellor esikhungweni semfundo ephakeme, iCape Peninsula University of Technology. UStaak waqokwa njengomhloli ozimele wuNgqongqoshe weMfundo ePhakeme nobuChwepheshe, uDkt Blade Nzimande, ngo-2020 emva kokuthi kuvele izinsolo zokungahambisi ngendlela kukaVice-Chancellor omisiwe, uDkt Duma Malaza. Ophenyweni lwakhe, uStaak uveze ukuthi indlela esetshenzisiwe ngesikhathi kwebiwa le mali, bekuwukuthi kusungulwe izisebenzi eziyizipoki kusetshenziswa izisebenzi ezifanayo bese kushintshwa imininingwane yasebhange. “Imininingwane yezisebenzi-mbumbulu ibisuswa uma isisohlwini lwezisebenzi eziholelwayo. Izincomo zokuqala ezenziwe ukuthi kukhucululwe umnyango osingethe izindaba zezisebenzi. Le mali enguR2.4 million iyamaniswa nezisebenzi ezine kanti kunezinsolo eziqinile zokuthi kungenzeka ukuthi kusekuncane lokhu okutholakele,” kusho uStaak. Uthe wenze izincomo zokuthi kubhekisiwe ubuqotho bohlu lwezisebenzi eziholelwayo ukuze kubonakale ukuthi azikho yini ezinye izisebenzi eziyizipoki? Udalule ukuthi ngesikhathi enza lolu phenyo, abukho ubufakazi obuyamanise uMalaza nabanye asamiswe nabo kulo mkhonyovu. “Okumangazayo ukuthi ngithole umbiko wokuthi uMalaza ubezinikele ekusiphuleni inkohlakalo nezimpande zayo,” kusho uStaak. Uthe ngesikhashana nje uMalaza engene kuleli hhovisi, ugunyaze ukuthi kwenziwe ukucwaningwa kwamabhuku okuningi kanjalo nokuphenywa kwenqubomgomo. Uthe phakathi kwezinto agunyaze ukuthi zibhekwe wuhlu lokuholelwa kwezisebenzi, izisebenzi eziyizipoki nohlelo lokufunda kulabo abenza amakilasi esikhashana. “Lapho obekudingeka khona ukuthi kube khona abathathelwa izinyathelo, lokhu bekwenziwa ngale kokuthandabuza,” kusho uStaak. I-MUT iqoke ifemu ecwaninga amabhuku iKPMG ukuba iphenye ngezisebenzi eziyizipoki. 