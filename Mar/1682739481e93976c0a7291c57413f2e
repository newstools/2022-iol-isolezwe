BAKHALA bayazithulisa abadayisa utshwala KwaZulu-Natal “ngokuvalelwa” ngaphandle ohlelweni lukahulumeni wesifundazwe lokutakula izitolo zasemalokishini nasemakhaya ezakhahlanyezwa izibhelu zangonyaka odlule. NgeSonto uhulumeni waKwaZulu-Natal umemezele ukuthi usubeke eceleni uR10 million wokutakula izitolo ezisemakhaya nasemalokishini ezakhahlanyezwa izibhelu nokuzitapela ezitolo ezaqubuka ngoJulayi ngonyaka owedlule. Yize abanikazi bezitolo bezwakalise ukulwamukela uxhaso, kepha abadayisa utshwala bazwakalise ukudumala ngokuthi bona bazosala ngaphandle kulona. UNdunankulu waKwaZulu-Natal, uMnuz Sihle Zikalala, uthe izitolo ezingaphezu kuka-500 zizozitholela impahla ebiza uR20 000 isitolo ngasinye. “Inhloso ukuxhasa amabhizinisi akhahlamezeka ngesikhathi sezibhelu, kepha asala ngaphandle ngesikhathi kubalwa umonakalo.” UZikalala uthe uhlelo lokufaka izicelo zaoxhaso luzosingathwa uMnyango wezokuThuthukiswa koMnotho esifundazweni. Uthe bazokwenza isiqiniseko sokuthi uxhaso luzotholwa abantu abafanele. Abadayisa utshwala emalokishini aseMgungundlovu, bathe bebenethemba lokuthi nabo ikhona indlela abazotakulwa ngayo. UMnuz Sipho Dlamini, uthe ziningi izindawo ezidayisa utshwala emalokishini nasezindaweni zasemakhaya ezikhahlamezekile ngesikhathi sezibhelu. “Kungcono okwami ngoba ngiyaqhukuza, noma nakhona kucikizela. Kukhona ozakwethu abangakwazanga ukuvula emva kwezibhelu. “Izibhelu zasithinta sonke. Nathi besifisa ukuthi kube khona uhulumeni asibhekela ngakho ngoba kunzima ngempela njengamanje.” UMnuz Sandile Ngcobo, naye odayisa utshwala, uthe nabo bayadinga ukutakulwa. “Izibhelu zangonyaka odlule zifike izinto zivele zingahambi kahle kuthina. Sishayekile kakhulu ngesikhathi kuqala iCorona, njengoba kumiswe ukudayiswa kotshwala. “Izibhelu zifike isimo sivele singakabuyeli kwesejwayelekile. Bekungaba kuhle ukuthi ngoba nathi vele sisebenzela emalokishini, sibhekelwe.” Abanikazi bezitolo bathe bajabule ukuthi uhulumeni uqhamuke nohlelo lokubatakula. Kepha bathe banethemba lokuthi akuzukuba khona ukwenzelela uma sekukhishwa uxhaso. UMnuz Sabelo Mkhize, uthe sekujwayelekile ukuthi uma kukhona uxhaso lukahulumeni, kube khona abantu abagcina bengalutholanga. “Siyaye sizwe nje sekuthiwa kukhona abantu asebexhasiwe, singazi ukuthi bakhethwe kanjani. Siyathemba ukuthi akuzukuba khona ukwenzelela ngoba siyaludinga ngempela uxhaso.”