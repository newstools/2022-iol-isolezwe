UPHUTHUNYISWE esibhedlela esesimeni esibucayi owesilisa odutshulwe eyolekelela umakhelwane eSiphingo, eningizimu yeTheku, ngoLwesine. Okhulumela amaphoyisa KwaZulu-Natal, uLieutenant Colonel Nqobile Gwala, uthe owesimame ubepaka imoto ngaphandle kwegceke lakwakhe emgwaqweni uNwabi, ngesikhathi ehlaselwa ngamadoda amabili abehlomile. ULt Col Gwala uthi lo wesimame umemezile ngesikhathi amadoda efuna ukhiye wemoto yakhe. Umakhelwane, okungowesilisa oneminyaka engu-49 ubudala, uphume eyohlola isimo ngesikhathi ezwa umsindo. “Abasolwa babone lo makhelwane ephethe isibhamu, badubula kuqala. Bathathe isibhamu sakhe, bashaya bachitha nemoto yowesimame,” kusho uGwala. Abe-Emer-G-Med bafike endaweni yesigameko bathola owesilisa enenxeba lokudutshulwa. “Sifike endaweni yesigameko sathola owesilisa esesimeni esibucayi ngenxa yokudutshulwa ekhanda. Kubizwe indiza enophephela emhlane ukuze aphuthunyiswe esibhedlela,” kusho uKyle van Reenan okhulumela abe-Emer-G-Med. Lo mlisa ushonele esibhedlela ngenxa yokulimala kabi. Amaphoyisa aphenya icala lokubulala nelokuduna imoto.