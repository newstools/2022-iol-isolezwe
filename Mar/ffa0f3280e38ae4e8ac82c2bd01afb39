 USAHLALELE ovalweni umndeni wakwaMwandla KwaSabhuza, KwaMbonambi, obulawelwe amalungu awo amane, yize sekuboshwe abalisa ababili ngaleli cala. Amalungu abulewe, uMhlonipheni Mwandla (43), Nkosingiphile Mwandla (41), Simphiwe Mwandla (25) noMpumelelo Zuma (15), ahlaselwa adutshulwa esekhaya ngasekupheleni kukaFebhuwari. UNkosingiphile noMhlonipheni badutshulwe ngoFebhuwari 26, uMhlonipheni wafela khona lapho kanti uNkosingiphile waphuthunyiswa esibhedlela, kwamenela ngoFebhuwari 28. USimphiwe noMpumelelo bona badutshulwa ngoFebhuwari 23 bashonela endaweni yesigameko. Ngesikhathi kwenzeka lesi sigameko, kunelinye ilungu lalo mndeni eladutshulwa kodwa langafa. Ngokusho kwelungu lomndeni, elicele ukungadalulwa ngenxa yokuzibona lingaphephile, umndeni uyakwamukela ukuboshwa kwalaba ababili kodwa usenovalo ngoba awukholwa ukuthi sebephelele. “Sizwile ukuthi baboshiwe ababili kodwa asikholwa ukuthi sebephelele. Sisafuna ukuthi amaphoyisa aqhubeke aphenye, kubonakale ukuthi obani abanye ababenabo ngesikhathi behlasela ekhaya,” kusho ilungu. Lithe bayafuna ukubona kwenzeka ubulungiswa ngobuhlungu ababuzwiswe ngabasolwa. “Namanje sisebumnyameni ukuthi bebenzeni abafowethu ukuthi baze babulawe ngesihluku esingaka. Sinemibuzo engaphenduleki kodwa esinethemba lokuthi hleze iphenduleke enkantolo,” kusho ilungu. Lithe ngesikhathi abasolwa behlasela, bafike bathi bafuna uMhlonipheni ngaphambi kokuthi badubule. Lithe lokhu kusabadida ngoba uMhlonipheni ubengeyena umuntu oyisixhwanguxhwangu. “Ubewumuntu othula ukubedlula bonke ekhaya. Asikaze sizwe kuthiwa kukhona umuntu axabene naye. Sisadidekile ukuthi lezi zitha ebese zimfuna efile ziqhamukaphi futhi zibangani naye. UMhlonipheni naye bagcina bembulele njengoba bamfica ekhaya ngesikhathi sebehlasela isibili. Bamdubula, waphuthunyiswa esibhedlela nokuyilapho egcine eshonele khona,” kusho ilungu. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa abophe abalisa ababili ngamacala amane okubulala nelilodwa lokuzama ukubulala. Uthe abasolwa bavelile eNkantolo yeMantshi yaseMpangeni ngoLwesihlanu.  