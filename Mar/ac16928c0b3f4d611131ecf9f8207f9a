BONISWA MOHALE UMA uzitshela ukuthi isivuvujikelele asikuthinti, wuyeke lowo mqondo njengoba osoSayensi ababheka ukuguquka kwesimo sezulu bethi lokhu kunomthelela ekubizeni kokudla. NgoMsombuluko ntambama i-Intergovernmental Panel on Climate Change (IPCC) iveze ukuthi i-Afrika ithikamezeka kakhulu ngenxa yesivuvujikelele. USolwazi Chris Trisos ongusoSayensi eNyuvesi yaseCape Town, uveze ukuthi isivuvujikelele sinomthelela omubi kwezolimo, ekugcinweni kwamanzi ahlanzekile, emadolobheni, kwezempilo nasekulweni nobubha. “Ucwaningo luveza ukuthi isisi esingcolisa umoya sidla untwentwesi oluvikela umhlaba bese kuqala isimo sezulu esibi ngokwedlulele. Kuba nezikhukhula, utshani bukhula kakhulu futhi kumosheka ukudla emasimi. Kwezinye izindawo kuba nesomiso esibi esenza abantu baswele amanzi futhi bahluleke ukulima. Lokhu sikubona kuzobizisa ukudla okuvele kubiza ngenxa yezinye izizathu,” kusho uTrisos. Uthe sikhona isisombululo esinganciphisa ukudlanga kwesivuvujikelele okuwukuthi kwehliswe isisi esingcolisa umoya. “Uma wonke amazwe ezibophezela ekwehliseni isisi esingcolisa umoya kusho ukuthi umhlaba ngeke ushise kakhulu. Siyadinga nokuthi ohulumeni batshale imali ezinhlelweni ezibhekelela ukulwa nesivuvujikelele noma ukuphila lapho sidla lubi khona,” kusho uTrisos. Uthe kufanele wonke umuntu afunde ngesivuvujikelele futhi ukhona umsebenzi abawenzayo ukuqinisekisa ukuthi ulwazi lufinyelela kubantu ngolimi abaluzwayo. UDkt Debra Roberts ongusoSayensi obhekelele ezemvelo kuMasipala weTheku ukugcizelele ukuthi isivuvujikelele akuyona into ekude nabantu ngoba isomiso sonke sesike sadlula kusona. Uveze ukuthi e-Afrika yonkana kushisa ngokudlulele futhi lokhu kuze kuholele ekushoneni kwabantu kwamanye amazwe. Uthe uma sekunesomiso abantu bagcina bephuza amanzi angcolile bese kubheduka izifo abale kuzo esohudo. Uthe isivuvujikelele sizophazamisa abalimi ngoba isivuno sommbila nesikakolweni sehla ngo-5.8% minyaka yonke uma siqhathaniswa no-2.3% akade bewubona phakathi kuka-1974 kuya ku-2008. “Isivuvujikelele sizophazamisa ezolimo ngoba sizoba sincane isikhathi sokulima namanzi ayaphela kwezinye izindawo.u-90% kuya ku-95% wezolimo uncike ekutheni kunamanzi enele yini ukuze izitshalo zikhule kahle. Abaphila ngokudoba nabo bazothwala kanzima ngoba kuzoncipha izinhlanzii nezinye izilwanyana eziwusizo kubantu abawu-12.3 million abancike kulo mkhakha. Sizobona sikhula nesibalo sabalambile njengoba siku-820 million e-Afrika yonkana okwamanje,” kusho uDkt Roberts. Uthe isivuvujikelele sizophazamisa nakwezokuvakasha ngoba sesiqalile ukukhulisa utshani obukhulu eziqiwini obenza kube nzima ukubuka izilwane. Uveze ukuthi utshani obukhula ngendlela engalawuleki benza kube lula ukuthi kudaleke umlilo wequbula. 