NONKULULEKO NHLAPO USOMABHIZINISI waseLenasia ubuyele ekhaya engenamyocu ngemuva kokuthunjwa ekuqaleni kwaleli sonto. Okhulumela amaphoyisa kuzwelonke uColonel Athlenda Mathe uthe uLuqman Kazi (34) wathunjwa esendleleni ebuya emsebenzini ngoLwesibili. Uthi ngemuva kokubikwa kwalesi sehlakalo, amaphoyisa ezinhlaka ezahlukene aphuma umkhankaso wokuthungatha abasolwa naye uKazi othunjiwe. “Phakathi kwamabili izolo, leli thimba elisebenzayo liye emizini emini ekhonjwe njengesetshenziswa ngabasolwa. Kowokuqala osendaweni yaseLawley, kubanjwe abasolwa abathathu nesibhamu sohlobo lwe-9mm esingekho emthethweni. Umgilwa naye utholakale kuwo lo muzi,” kusho uCol Mathe. Uthi kule eminye imizi eseLenasia kubanjwe abanye abasolwa abathathu okubalwa kubo owesilisa ona-43 odabuka eMozambique nokukholakala ukuthi uyena ungqondongqondo emacaleni amaningi okuthumba eGauteng.  Amaphoyisa ashaqe imali engango-R6 million okukholakala ukuthi ikhokhwe kwezinye izigameko zokuthumba, isibhamu sohlobo lwe-AK47, izinhlamvu, imoto eyodwa eduniwe ne-VW Polo okukholakala ukuthi kwasetshenziswa yona ngesikhathi kuthunjwa lo somabhizinisi. Kutholakale nemishini yokujema izimoto nenqwaba yama-number plate. “Abasolwa abayisithupha babekwe amacala okuthumba, ukugebenga, ukushushumbisa imali nokutholakala nezibhamu nezinhlamvu okungekho emthethweni kanjalo nokutholakala nemoto eduniwe,” kuqhuneka uCol Mathe. 