BAKHETHE ukugubha inyanga yamalungelo abantu ngokuthi bamashe ezitaladini zasoSizweni, eNewcastle, abantu abakhubazekile. Ngale mashi, bathe bahlose ukudlulisa ukungagculiseki kwabo ngokuzitshwa ngamathuba omsebenzi, abathe kwenzeka ezinhlakeni ezahlukene. UMnuz Duncan Magubane onguthishanhloko esikoleni sabakhubazekile endaweni, i-Asimthande Centre For The Blind, uthe abantu abakhubazekile nabo banamalungelo alinganayo nawalabo angakhubazekile. “Ngakho sikubone kufanele ukuthi sisukume simashe. Umthetho waseNingizimu Afrika uthi okungenani makube khona u-3% wabaphila nokukhubazeka abaqashwayo. Lokhu kumele kwenzeke kuhulumeni nasezinkampanini ezizimele, okuyinto esingayiboni yenzeka,” kusho uMagubane. Uthe bahlose ukuzwakalisa izikhalazo abanazo ngokuzitshwa kwabo. Enza isibonelo, uthe emakomitini omphakathi kungaba ngcono uma kuba khona ukumelwa kwabakhubazekile. “Ngaleyo ndlela kuzoba lula ukuthi zenziwe izidingo zabaphila nokukhubazeka. Abasekomitini bazokwazi ukumela abaphila nokukhubazeka ngoba bazobe bekuqonda ukuthi kubaluleke kangakanani,” kusho uMagubane. Ukhale nangokuthi abantu abakhubazekile bavame ukushawa ngesithende emathubeni emifundaze. “Kubalulekile ukuthi imfundo yabo nayo ibhekelwe ngoba yize bephila nokukhubazeka kodwa nabo banawo amakhono adingekayo abangawaveza uma benikwa ithuba,” kusho uMagubane. Uthe imashi ibinokuthula futhi ihlanganisa abantu abakhubazekile  ngezindlela ezahlukene.