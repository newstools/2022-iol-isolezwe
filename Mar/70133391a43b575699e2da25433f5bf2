MHLENGI SHANGASE UKHATHAZEKILE uMnyango weMfundo eyiSisekelo ngabafundi abacela ku-160 000 abangakabuyeli ezikoleni selokhu kuqale unyaka. Laba bafundi akukaziwa ukuthi bakuphi, noma baye ezikoleni ezizimele, emakolishi amakhono noma sebelaxaze isikole. UMqondisi weQuality Learning and Teaching Campaign emnyangweni uMnuz Thabang Hlakula, utshele amalungu ekomiti lemfundo eyisisekelo ePhalamende izolo ukuthi kunabafundi abangakabuyi wathi basebenzisa lolu hlaka ukubathungatha ukuthi bakuphi. Uthe ezinye zezinto abazenzayo wukubheka ukuthi ukufunda nokufundisa kuqhubeka ngendlela ezikoleni, kuphephile, izincwadi zikhona, ifenisha ikhona futhi yenele ukuze kutholakale imfundo esezingeni. “Sizobe sihlangene kusasa (namhlanje) kuze kube uLwesine ukuqhamuka nezindlela zokubheka ukuthi abafundi okumele ngabe basesikoleni, abagcaluzi emigwaqweni kodwa bayafunda. Sifuna nalabo asebelaxaze isikole babuye.” Emhlanganweni nezinyunyana zothisha, izinhlangano zezigungu ezilawula izikole nezinhlangano zothishanhloko, uNgqongqoshe walo mnyango uNkk Angie Motshekga, uveze ukuthi bangu-158 888 abafundi abangakabuyeli kuze kube yimanje ezikoleni ezifundazweni eziyisikhombisa. Kulezi zibalo abangu-50 228 abangakabuyi abafunda amabanga aphansi, abangu-108 660 abafunda amabanga aphezulu. Izifundazwe iMpumalanga ne-Eastern Cape yizona ezingakazilethi izibalo zabafundi abangakabuyi. Okhulumela umnyango uMnuz Elijah Mhlanga, uthe akuzona izibalo zokugcina njengoba emasontweni amabili bezoba nomhlangano lapho belindele ukuthi kube sekukhona zonke izibalo. Uthe abanye basangabuya wathi kungenzeka abanye baye ezikoleni ezizimele, emakolishi amakhono noma abanye kubewukuthi bafundela emakhaya. “Njengoba kuzophela ikota yokuqala yonyaka kuzocaca ukuthi bangaki abafundi abangabuyanga. Uma beye ezikoleni ezizimele sizobona ngokwanda kwezibalo kulezi zikole, sizobe sesibona nabalaxaze isikole.” Uthe ziyabakhathaza lezi zibalo zabafundi abangakabuyi wathi izibalo zenziwe uhlaka lwabo emnyangweni olwenza ucwaningo. Kulezi zibalo ezethulwe emhlanganweni nezinyunyana kuvele ukuthi  amabanga anezibalo eziphezulu zabafundi abangabuyanga abafunda uGrade 7 (9 029), Grade 10 (40 393) noGrade 11 (28 817). UHlakula uthe kudingeka kube nokusebenzisana phakathi kwabazali nezikole. UNkk Motshekga uthe uke waya eVaal lapho efice kwebiwe ucingo lwesikole, izicabha namabhodwe okuphekela abafundi. “Umphakathi nesigungu sesikole basukumile, baphuma bengena bethungatha lezi zinto ezigcine zitholakele zonke, kwavulwa amacala. Ilokhu kubambisana esikudingayo ngoba sisodwa ngeke senze lutho.” 