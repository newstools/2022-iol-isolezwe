USOMLOMO wePhalamende, uNkk Nosiviwe Mapisa-Nqakula uzokhipha usuku ngesonto elizayo lapho amalungu ePhalamende ezobamba khona inkulumo-mpikiswano aphinde avotele ukungabethembi ubuholi bukaMengameli wezwe, uMnuz Cyril Ramaphosa. Inhlangano, i-African Transformation Movement (ATM) iphinde yalubeka etafuleni olokuvotela ukungabethembi ubuholi bukaRamaphosa emva kokuthi inkantolo ikhiphe isinqumo kulolu daba. Lolu daba selube kwi-agenda yePhalamende iminyaka emibili egcwele. Lokhu kuza emva kokuthi owayenguSomlomo wangaleso sikhathi, uNkk Thandi Modise asichitha isiphakamiso se-ATM sokuthi lokhu kuvota kwenziwe ngendlela eyimfihlo. Ngaleso sikhathi, i-ATM yakhetha ukuluhambisa enkantolo lolo daba. Esiphakamisweni esisha esenziwe yiyo i-ATM ngoFebhuwari, uNkk Mapisa-Nqakula naye uphinde wasichitha isinqumo sokuthi kuvotwe ngokuyimfihlo. NgoLwesine, amalungu ePhalamende ngaphansi kwekomiti lokuhlela (programming committee) abuze uNkk Mapisa-Nqakula ukuthi uzolufaka yini udaba lokuvotela ukungabuthembi ubuholi bukaMengameli ngesikhathi kwenziwa inkulumo-mpikiswano. UNkk Mapisa-Nqakula uphendule wathi: “Izingxoxo zalokho sezisezingeni eliphezulu kakhulu.Njengamanje ngimatasa ezingxoxweni eziphathelene nalolu daba, ngesonto elizayo ngizolukhipha usuku oluqondile lokuthi zombili lezi zinto zizokwenziwa nini.” 