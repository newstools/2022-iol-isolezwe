UKHATHAZEKILE umndeni wowesilisa oneminyaka engu-30 onyamalale ngendlela engaqondakali. UMnuz Zothini Blessed Dube ongowokudabuka Esikhaleni, eMpangeni kodwa obehlala eMbilo, kuthiwa unyamalale emva kokuthathwa imoto yakwaBolt entathakusa ngoLwesine. Ngokusho kukanina, uNkk Ntombifikile Dube, kuqale ukubonakala ukuthi kukhona inkinga ekhona ngalo usuku anyamalale ngalo ngesikhathi engaqhamuki emsebenzini ekuseni. “Lapho esebenza khona usebenza nomfowabo. Uyena ohlabe umkhosi wokuthi umfowabo akafikanga ngalolu suku emsebenzini. Wonke umuntu uzamile ukumfonela kodwa lutho ukumthola,” kusho uNkk Dube. Uthe ulwazi abalutholile kubangani bakaZothini lukhomba ukuthi wayekade enabo ngayizolo. “Oyedwa wabangani bakhe usitshele ukuthi wamlanda lapho ehlala khona wamyisa lapho kuhlala khona omunye umngani wakhe eRossburgh. Uthi bafike bathi ukuhlala kancane lapho ngaphambi kokuthi asuke uZothini athi usayothenga utshwala,” kusho uNkk Dube. Uthe emva kokuthenga utshwala kuleso sipoti ayebuthenga kuso, uthole ulifti omshiye egaraji lakwaBP eliseSeaview. Uthe bathole ukuthi ukusuka kulelo garaji, wathathwa omunye wesilisa abejwayele ukumkhandela imoto yakhe, wagoduka naye. “Sithole ukuthi ukusuka ekhaya lalowo muntu, wagibela imoto ehamba umshayeli wakwaBolt ngethemba lokuthi izomgodukisa imyise endlini. Yize kuvela ukuthi yamsusa ekhaya lalomuntu kodwa esikutholayo ukuthi akafikanga endlini,” kusho uNkk Dube. Uthe imoto yakhe namaselula akhe kukhona njengoba wayevele ekushiyile endlini yakhe ngesikhathi evakashela abangani eRossburgh. Uthe into engekho yikhadi lakhe lasebhange okusolakala ukuthi lalikuye ngesikhathi elahleka. Okhulumela amaphoyisa KwaZulu-Natal, uColonel Thembeka Mbele ukuqinisekisile ukuthi kuvulwe idokodo lokulahleka komuntu esiteshini samaphoyisa saseBellair.   