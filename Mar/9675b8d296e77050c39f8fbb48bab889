 NKOSIKHONA CELE UBONGA ingqayizivele yethuba lokuhambisa umyalezo kaNkulunkulu ngephimbo lakhe emabandleni ehlukene, umculi wokholo osamncane, uJeremiah Makhanya ngokuzalwa ongowaseFolweni, eNingizimu yeTheku. UJeremiya (31) uthi kuyena kusho lukhulu ukuhambela amabandla ehlukene njengoba ezichaza njengomuntu onobudlelwane obuhle nabefundisi abaningi. Uveze ukuthi yingakho esekhiphe i-albhamu esihloko sithi: “Siyabonga Jesu.” Uthe uhlose ngayo ukudlulisa ukubonga kwakhe okukhulu ngokuthi usekhule kakhulu ekwazaneni noNkulunkulu ngenxa yobudlelwane anabo nabaphathi bemfihlakalo. “Kimina kuyinto enkulu kakhulu ukuthi ngiyakwazi ukuhambela amabandla ngidlulise ubukhona bukaNkulunkulu ngephimbo lami. Okuhle ukuthi kuningi kakhulu esengikufundile selokhu ngaqala ukuhlabelela emabandleni,’’usho kanjena. Baningi abefundisi ababalile athe uncele kogwansile ngokusebenzisana kahle nabo. Eqhulwini ubalule igama likaMbhishobhi Thabani Maphumulo we-Apostolic Faith Mission in Southern Africa (AFMSA) amchaze njengobaba wakhe eNkosini. Ubonge noMfu Scelo Mhlongo ongumholi weRestoration Christain Centre International (RCCI). Amanye amabandla athe ufunde lukhulu ngokusebenzisana nawo yi-Ark Fellowship Centre International (AFCI) engaphansi kweFaith Mission, yiHis Kingdom Come Family Church eholwa nguMfu Thabile Nkosana kanye neKhaya leMpumelelo Family Church eliholwa nguMphostoli Rasta Shozi. “Ukuhambela wonke lawa mabandla kungifundisile ngokubaluleka kokushumayela iZwi likaNkulunkulu ngomculo. Ngiyajabula kakhulu ukuthi ngokungena emabandleni ngikwazile ukuthi ngivuseleleke kakhulu emoyeni wami okuyinto emqoka kakhulu,’’usho kanjena. Uthe ukhulekela ukuthi uNkulunkulu amgcine kuze kufike isikhathi sokuthi naye abonakale edlondlobala kakhulu emculweni wokholo. Uthe kwabafisa ukuxhumana naye nge-albhamu yakhe bangamthinta ku-065 846 91 80.  