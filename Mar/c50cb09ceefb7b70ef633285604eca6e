 IMEYA yeTheku uMnuz Mxolisi Kaunda ithi phansi amaphaphu, abantu abangakhathazeki uwumqemane. IMeya isho kanje kulandela ukusabalala kwezindaba zokuthi ayisekho emhlabeni nobekungaqinisekiswa ukuthi idlule kanjani. Isolezwe libe selithinta zonke izinombolo zeMeya nokugcine ngokuthi itholakale kwenye yazo. Ephendula ucingo lwakhe uthe  usendleleni ebuya eDundee nalapho abeyokwenza khona eminye yemisebenzi ye-ANC. “Ngiphila saka angiguli ndawo. Kona besekufikile nakumina njengoba besekukhona abanye abangithintayo bekhathazekile ngamahebezi engingawazi ukuthi abesuswa ngubani. Babodwa abebethi ngidutshuliwe kanti abanye bethi ngiginqike nemoto. Amanga lawo ngiyaphila, abebekhathazekile abakhululeke ngisadla anhlamvana,” kusho uKaunda. Uthe ithimba lezokuxhumana kuMasipala weTheku lisezinhlelweni zokuhlanganisa isitatimende esisemthethweni esizocacisa kabanzi ukuthi usaphila, bachithe la mahlebezi.