IBHANGE iNedbank liyalelwe ukuba liqiniseke ukuthi wonke ama-khawunti ezinkampani ezingaphansi kweSekunjalo Group, ahlala evuliwe. Lo myalelo ukhishwe yiJaji leNkantolo yezokuLingana, eKapa, uMonde Samela. Lokhu kuza emva kokuthi inkampani iSekunjalo imangalele leli bhange namanye kule nkantolo. Inkampani isukumele lolu daba ngelithi kunamabhange akhombisa ukucwasa. USamela uthe ngaphambi kokuthi kulalelwe isicelo sokuvimbela iNedbank ukuba ivale ama-akhawunti ale nkampani kuze kufinyelelwe esinqumeni senkantolo ngo-Ephreli 8,  leli bhange alivumelekile ukuthi liwavale lama-akhawunti eSekunjalo. Emva kokulalela izethulo zezinhlangothi zombili, uSamela uthe: “Abaphendulayo (Nedbank) bayavinjwa yinkantolo ukuthi bavale ama-akhawunti abafaki-sicelo kusukela ngoMashi 15. Lokhu kulindeleke ukuthi kuhlale kukanje kuze kuba u-Ephreli 8,” kusho uSamela. Ngeledlule, ibhange iNedbank lifake isicelo sokuphikisa ngomzuzu wokugcina mayelana negunya leNkantolo yezokuLingana ukuthi ilalele isicelo seSekunjalo. Lokhu kuholele ekutheni kuhlehliswe ukulalelwa kwalolu daba emva kokubonisana kwabameli bazo zombili izinhlaka ezithintekayo emahhovisi ejaji. Ekukhombiseni kweNedbank ukuthi ayifuni ukuyeka ama-akhawunti ale nkampani evuliwe, yikho okuholele ekutheni kufinyelelwe kulesi sinqumo. Leli bhange ngesikhathi libeka amaphuzu alo, lithe le nkampani inawo amanye ama-akhawunti eStandard Bank. Ummeli weSekunjalo, uVuyani Ngalwana SC, uzwakalise ukuthi ukuba khona kwama-akhawunti enkampani eStandard Bank, akuliniki leli ibhange igunya lokuthi liwavale ama-akhawunti enkampani angaphansi kwalo. Kuzokhumbuleka ukuthi ngeledlule, iSekunjalo iphinde yahambisa leli bhange namanye ayisishiyagalombili eNkantolo yezokuNcintisana. Le nkampani iveze ukuthi wonke amabhange ahlangene ngenkampani ukuvala wonke ama-akhawunti ayo asebhange. Ithe lesi senzo samabhange siwukwephula kweminye yemigomo engaphansi koMthetho wezokuNcintisana. Isinqumo seNkantolo yezokuNcintisana kulolu daba, sisagodliwe. 