SIMPHIWE NGUBANE KUBEKWE imali enguR6 million wokuthenga ama-valve amasha ayisithupha axhumanisa umfula iKlip River nemigudu ehambisa amanzi asuka enkabeni yedolobha uMnambithi. Umbiko wesikhashana wochwepheshe bamanzi ukhomba ukuthi ama-valve akhona manje eMnambithi madala futhi ayimbangela yokuthi idolobha ligcwale amanzi kube nezikhukhula uma liyidliva. UMasipala i-Alfred Duma uthi umsebenzi wama-valve ukudonsa amanzi emigudwini yawo iyowafaka emfuleni. Kodwa uma lina kakhulu izulu futhi amanzi omfula esegcwele ngokweqile, ama-valve akhona manje avele adonsele amanzi edolobheni kube nezikhukhula. Idolobha uMnambithi lakhiwa ngasosebeni lomfula iKlip River. NgoJanuwari nonyaka kwaba nezikhukhula ezaholela ekutheni kuvalwe amabhizinisi cishe yonke imigwaqo yayigcwele amanzi. IMeya yase-Alfred Duma, uMnuz Zama Sibisi ithe ayinankinga imigudu ehambisa amanzi edolobheni kodwa inkinga ikulama- valve amadala. Ithe kusukela manje kuze kube uJulayi, bazothenga ama-valve amathathu iyinye ibiza imali ecela kuR1 million. USibisi ubalule nokuthi ngeke bakwazi ukususa idolobha endaweni elakhiwe kuyona kodwa bazonciphisa ukuba bhizi engxenyeni yedolobha evame ukuhlushwa izikhukhula. “Kunendawo entsha esiyitholile okuzokwakhiwa kuyona inxanxathela yezitolo, amagaraji adayisa izimoto namanye amabhizinisi. Lokhu kuzokwehlisa umthamo wabantu namabhizinisi egxenyeni yedolobha engasemfuleni ehlushwa izikhukhula,” kusho uSibisi. Uthe basebenzisana nethimba elibhekele izinhlekelele ekutholeleni izindawo zokukhosela zesikhashana abantu abasuke bekhahlanyezwe imvula. Laba bantu uthe bahlinzekwa ngokudla nangezingubo zokulala. Namhlanje, uSibisi uthe yena nesigungu esilawula umkhandlu bazohambela izindawo zamabhizinisi ezikhahanyezwe imvula beyofakana imilomo nabanikazi bawo. 