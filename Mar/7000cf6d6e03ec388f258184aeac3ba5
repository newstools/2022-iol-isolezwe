 NKOSIKHONA CELE UFUNA izimpendulo umama wengane yomfana eneminyaka engu--8 eshayiswe yimoto ebishayelwa yibhungu ebelidakiwe, lihamba ngemoto kanina owuthisha wendawo esigamekweni esenzeke kwa-Q, eMlaza. Ngokuthola kweSolezwe ngoMgqibelo, uMthokozisi Shinga ushayiswe yimoto maqede yamhudula waze waphuma amathumbu ngaphandle, umshayeli engaboni kwazise umsindo emotweni ubuqhuma phezulu, kudanswa namantombazane kule moto. Kuyimanje kuthiwa ugcwele amathafa. Indlela alimale ngayo umufi kuthiwa ishiye amalunga omphakathi ethuthumela futhi efuna izimpendulo ngokwenzekile. Ozibonele lesi sigameko nongathandanga ukudalulwa, uthe namanje akayikholwa lento ayibone ngamehlo. “Ingane beyizimele eceleni komgwaqo, lo mfana waqhamuka eshayela imoto edakiwe ehamba namantombazane abegcwele imoto. Umshayise wamhudula ibanga kwaze kwabonakala amathumbu ngaphandle,’’ usho kanjena. Unina kamufi, uNkk Nonhlanhla Shinga uthe namanje usathuthumela kakhulu uma ecabanga ngendlela umtanakhe abulawe ngakhona ekubeni ebeseceleni kude nomgwaqo. Uma echaza, uthi ubesekhaya ngesikhathi ethola umyalezo wokuthi akaphuthume emgwaqeni obuqamama nakwakhe ngoba sekonakele. Uthi kuthe uma efika wasibona isidumbu somtanake siphume amathumbu ngaphandle. “Bekungathi ngilele ngiyaphupha kusazothiwa angivuke kanti cha kakunjalo ngampela uyena umtanami lo obelele phansi engeke esavuka,’’ usho kanje ehlengezela izinyembezi. Uthi ngemva kwalokhu ube esexhumana nonina womntwana obulele umtanakhe futhi onguthisha esisendaweni okuyilapho obekufunda khona umtanakhe. “Uxolisile kimina wathembisa ukuthi uzobhekelela zonke izindleko zomngcwabo. Kodwa uthe esuka wathi yena angeke esayenza leyonto. Ngikhuluma nawe nje isidumbu somtanami siduvile emakhazeni ngoba layikhaya asisebenzi asinayo imali yokungcwaba,’’usho kanjena ebalisa. Uthe ngemuva kwezinsuku ezimbalwa kwakhe uvakashelwe ngothisha baseSaphinda Primary beholwa nguthishanhloko wakhona bezobhonga emswaneni. Uthi bafike bamkhalisa ngo-R2 200. “Angazi ngampela ukuthi uMiss**** (igama lakhe ligodliwe) nomndeni wakhe bafune ngenze njani ngalesi sidumbu abasikhiphile lapha ekhaya,’ usho kanjena. Okhulumela amaphoyisa KwaZulu Natal, uLiutenant Colonel Nqobile Gwala usiqinisekisile isigameko. “Umfana omncane olinganiselwa eminyakeni engu-8 yobudala kusolakala ukuthi ulimale kanzima eshayiswa yimoto. Ube eseshona ngaleso sikhathi,’’ usho kanjena. Ethintwa uninq kamsolwa, uvumile ukuthi ingane yakhe ibulale umuntu. “Ohhe yebo iyona ingane yami ebulele. Kodwa amandla engibe nawo ngikwaze ukukhipha u-R4 400 kuphela,’’ usho kanjena. 