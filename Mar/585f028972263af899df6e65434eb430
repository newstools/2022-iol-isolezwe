NKOSIKHONA CELE UMNDENI kaTshegofatso Pule (28) uthi yizinsolo obuvele unazo ukuthi owayeyisoka lakhe, uNtuthuko Shoba, nguyena owayengungqondongqondo ekubulaweni kwakhe ngesihluku. Izolo ngoLwesihlanu iNkantolo eNkulu yaseGoli, imlahle ngecala lokubulala okuhleliwe uShoba. Uzobuyela eNkantolo ngoMeyi 10 esezogwetshwa. UMnuz Dumisane Nkantake onguninalume kaTshegofatso, ekhuluma ngaphandle kwenkantolo izolo, uthe bebevele benazo izinsolo zokuthi uNtuthuku nguyena ungqondongqondo owahlela itulo lokubulawa kukaTshegofatso. UTshegofatso wayenamasonto angu-31 ezithwele. Isidumbu sakhe satholakala silenga esihlahleni eRooderport ngo-2020. “Besivele sisola ukuthi uNtuthuko nguyena owahlela ukubulawa kukaTshegofatso. Nangesikhathi uMalephane evuma icala kodwa besazi ukuthi uNtuthuko nguyena obehlela yonke le nto,’’ usho kanje. Uthe yize uShoba elahlwe yicala kodwa lokho ngeke kusambuyisa umshana wakhe uTshegofatso. “Bangcono bona abomndeni kaShoba (ngoba) uma befisa ukukhuluma naye bazoya bayombona ejele lapho azobe evalelwe khona. Thina uma sifisa ukukhuluma noTshegofatso kuzomele siye ethuneni lakhe,’’usho kanjena. IJaji uStuart Wilson elibambile lichaze uShoba njengomqambimanga futhi lamchaza njengowesilisa onesihluku. Lithe lisebenzise kakhulu ubufakazi obethulwa nguMzikayise Malephane (31) owalivumayo icala lokubulala uTshegofatso, maqede inkantolo yamgixabeza ngesigwebo seminyaka engu-20. Liqhuba lithe ubufakazi bukaShoba bebungagculisi futhi bushayisana. “Sisebenzise ubufakazi obusobala obethulwa nguMalephane mayelana nokwenzeka ngesikhathi kubulawa uPule.  Lokhu sikwenze ngoba obakhe ubufakazi bebusobala uma ubuqhathanisa nobukaShoba,’’isho kanjena. Liqhuba lithe batholile ukuthi uShoba noMalephane babazana phambilini kodwa bengasondelene kangoko. Liqinisekise ukuthi ukubulawa kukaTshegofatso kwakuhleliwe futhi kunobufakazi bokuthi uShoba wayexhumana kaningi noMalephane ngesikhathi besahlela itulo. “UShoba wathembisa uMalepehane imali engu-R70 000 uma ebulele uTshegofatso,’’lisho kanjena. Liveze ukuthi ngomhla ka-06 Juni uShoba noMalephane baba nomhlangano eMedolond bebhunga ngeqhinga abazolisebenzisa ukubulala uTshegofatso. Lithe uShoba ngesikhathi exhumana noMalephane wayesebenzisa inombolo yeselula engabhalisiwe, eqala ngo-081. Lithe ikhona inombolo ebhalisiwe kaShoba eqala ngo-076. UNkk Phindi Mjonondwane okhulumela aboPhiko lwezokuShushiswa koMphakathi (NPA), uthe bajabulile kakhulu ngesinqumo. Uthe isinqumo salolu hlobo sizodala ukuthi nalabo abacabanga ukwenza okufanayo babone ukuthi isijezo salokhu siba njani. 