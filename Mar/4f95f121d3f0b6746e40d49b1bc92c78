BONISWA MOHALE I-AUTOMOBILE Association (AA) ithi lingase libize uR24 ilitha likaphethroli ngo-Ephreli. Izolo i-AA idedele ucwaningo lwayo lwaphakathi nenyanga olusuke lubheka ukuthi ibiza kanjani intengo ka-oyela ongahluziwe nokwenzeka ezimakethe zomhlaba. Ithe ilitha likaphethroli, i-95 octane, lizonyuka ngo-R2.15 bese ele-93 octane linyuke ngo-R2.07. Ilitha likadizili kulindeleke ukuthi linyuke ngo-R2.94 no-R3.08 okusho ukuthi lizoya ku-R23.60. Ilitha likapharafini kulindeleke ukuthi linyuke ngo-R2.51. “Uma kuwukuthi isimo asishintshi ezimakethe zomhlaba nempi eqhubeka e-Ukraine ayipheli, kusho ukuthi abantu baseNingizimu Afrika bazokhokha imali eningi ngelitha likaphethroli. Kufanele sikhumbule ukuthi lokhu kusewucwaningo lwamaphakathi nenyanga okusho ukuthi isimo sisengashintsha. Sibonile nentengo kawoyela ongahluziwe ukuthi ayimile ndawonye, iyehla iyenyuka. Siyafisa ukuthi isimo sibe sesishintshile uma sesizongena ngaku-Ephreli,” kusho i-AA esitatimendeni. Ithe uphethroli unyuswa yimpi eqhubeka phakathi kweRussia ne-Ukraine. Iveze ukuthi njengoba iRussia ibalwa namazwe ahamba phambili ekukhiqizeni uwoyela ongahluziwe, ukunswinywa kwayo ukuba ingawudayisi kukhuphula umkhiqizo kawoyela ngoba awusemningi okhona. Icele abantu baseNingizimu Afrika ukuthi bazihlelele ukuthi uphethroli uzolokhu unyukile ngoba akukho okuzobavikela. Inhlangano eyenza ucwaningo ngentengo yokudla nesimo senhlalo, iPietermaritzburg Economic Justice & Dignity Group (PMBEJD), nayo ithe ukunyuka kakhulu kukaphethroli kuhlukumeza abampofu. Iveze ukuthi igilosa ilokhu inyuke njalo ngakho abampofu balokhu beshayekile ngoba amaholo awanyukile kanti nemisebenzi iyimvelakancane njengoba umnotho waseNingizimu Afrika ungakhuli kahle.