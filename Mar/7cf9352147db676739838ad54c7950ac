BONISWA MOHALE UMACAPHUNAKUSALE waseThekwini, uMnuz Vivian Reddy, uchithe usuku lwakhe lokuzalwa evula ngokusemthethweni ikhishi elizopha ukudla abantu abawu-8 000 mahhala, eBlackburn. NgoLwesihlanu uReddy nenhlangano yakhe esiza umphakathi, iSibaya Community Trust, baveze ukuthi leli khishi lakhiwe ngoR400 000 kanti lizosiza abantu abahlala emijondolo yaseBlackburn. Imijondolo yaseBlackburn ihlala abantu abazofuna amathuba angcono empilo ngokubheka amatoho eMhlanga, Izinga naseSibaya. “Ngiyathanda ukusiza abantu ikakhulukazi kulesi sikhathi esinzima. Ikhishi lizolwa nendlala. Sizoqinisekisa ukuthi liba negilosa eyanele kuze kuphele uJuni. Ikhona yonke into ezoqinisekisa ukuthi lisebenza kahle,” kusho uReddy. Ikhishi lincike esikhungweni esibizwa ngokuthi Ithuba Centre, esisemijondolo yaseBlackburn kanti naso uReddy uzosithuthukisa ngoR750 000 ukuze sibukeke kahle. Lesi sikhungo sisiza umphakathi ngezinhlelo ezihlukene kusukela kulezo ezenziwa yizingane uma ziphuma esikoleni kuya emathubeni ebhizinisi. UReddy uthe kumphatha kabi ukubona abantu beswele ikakhulukazi labo abakhele Umhlanga Ridge, Izinga Hills Estate nezinye izindawo zomntakabani. Uveze ukuthi baye banikwe amatoho okugunda utshani futhi yingakho enikela khona. Uthe nomkakhe, uNkk Sorisha Naidoo, uzogqugquzela abesifazane asebenzisana nabo ukuthi beseke umphakathi waseBlackburn. Ubuye waveza ukuthi batshale imali eningi ukulwa nendlala, hhayi eBlackburn kuphela kodwa naKwaMashu, Newlands nasezindaweni zasemakhaya. ENewlands uthe banekhishi, iFood for Life, eliqinisekisa ukuthi abantu abawu-12 000 KwaMashu, Newlands namaphethelo bayadla nsuku zonke. “Sicela nezinye izinkampani ukuba zisize imiphakathi eswele ukulwa nendlala nobuphofu. Sibonga wonke umuntu owenze isiqiniseko sokuthi ikhishi laseBlackburn liba yimpumelelo. Siyabonga nakuNkk Sulosh Pillay weDaughters of Africa oqinisekisa ukuthi abantu abahlala emiphakathini eswele bahlolelwa umdlavuza futhi bathola nemigomo,” kusho uReddy. Emuva kokuvula ikhishi, uReddy udle ikhekhe nezingane zaseBlackburn zaphiwa oncamnce, obhakha besikole, izincwadi, izikhaftini zokuphatha esikoleni nezigubhu zejusi. 