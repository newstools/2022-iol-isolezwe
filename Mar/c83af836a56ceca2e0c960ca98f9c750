USESHAYE ungqimphothwe walaxaza iqembu lepolitiki i-EFF, wabuyela kwi-ANC, uDJ Muntu, uMaster Blaster ekhala ngokuthi wayijoyiniswa yindlala ezitshela ukuthi izombhekela kodwa wafike walamba kakhulu esekuyona. UMaster Blaster owajoyina i-EFF ngo-2020, uthi ucishe wafela endlini yindlala lingambhekeli leli qembu. “Ngangiyiswe yindlala kwi-EFF, ngibona ngingaqashwa kwi-ANC. Ngifike kuyona ngalamba kakhulu. Bese ngibona ukuthi sekuzotsheka nezicathulo phela manje angitholi lutho la kwi-EFF. Noma ungekho umsebenzi engiwuthenjiswe yi-ANC kodwa kungcono ngizolambela ekhaya ngoba kusekhaya kwi-ANC. Kumanje ngizoya kubaholi egatsheni lami ngiyofongqa isigqoko, ngisho ukuthi sengibuyile ekhaya. I-EFF akulona iqembu ongalethemba. Bekuhlula ngisho ngizikhalela kodwa bengingatholi lutho. Kunalokho babhekelana bodwa,” kusho uMaster Blaster. Uthe bagcina ngokumethula efika kwi-EFF kodwa akaphindanga wathola lutho emva kwalokho. Okhulumela i-EFF KwaZulu-Natal, uMnuz Vusi Khoza uthe uma kungukuthi uMuntu wayejoyine i-EFF ngoba efuna ukuzihlomulisa yena wayevele eyijoyinele isizathu okungesona. “Kuyacaca ukuthi akalifundanga kahle ifomu lokujoyina i-EFF. Kukhona lapho kubhalwe khona ukuthi uma uyijoyina usuke uzinikela ngenhloso yokulwela abantu baseNingizimu Afrika hhayi ukuzihlomulisa wena siqu sakho. Uma ebebheke ukuzuza wubevele ehambe kabi, akuziwe ngenzuzo yomuntu oyedwa kwi-EFF kodwa kulwelwa wonke umuntu,” kusho uKhoza. 