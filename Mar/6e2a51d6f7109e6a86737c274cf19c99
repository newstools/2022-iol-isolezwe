NC: Ngabe ungumuntu okholelwa kangakanani emkhulekweni futhi usho ukuthini kweyakho impilo? MM: Umkhuleko ukukutshela iqiniso nje ungumgogodla wokuphila kwami. Kimina usho lukhulu ngoba uyangikhanyisela njalo nje. NC: Uma ubheka impilo yakho ngeso elijulile ngabe yiziphi izinto ezimbili obonga  uNkulunkulu ngokuthi ukubusise ngazo futhi zisho ukuthini kuwena? MM: Okokuqala nje ngithanda ukumbonga uNkulunkulu ngesiphiwo sami sokulingisa angibusise ngaso. Okwesibili ngithanda ukumbonga ngokungibusisa ngohlobo lomndeni okwaziyo ukungeseka ngezikhathi zobunzima. NC: Ngabe sikhona isimo esinzima oke wabhekana naso empilweni yakho nobonga uNkulunkulu ngokuthi akugcine ngesikhathi usabhekene naso? MM: UNkulunkulu ngiyambonga ngokuthi abe nami eminyakeni eyedlule njengoba ngike ngagula kakhulu ngaze ngancipha ngisho emzimbeni. Ngiyambonga ngokuthi ungihlengile njengoba manje sengibuyela esimeni esejwayelekile futhi sengiqala phansi ngiyaqopha eminye imidlalo. NN: Ngabe likhona ivesi elilotshwe embhalweni oNgcwele elikugqugquzela njalo futhi kungani ulithanda? MM: Kimina ivesi leli elikhuluma ngokubaluleka kokuhlonishwa kwabazali lisho lukhulu kweyami impilo. Ngikholwa ukuthi leli vesi linamandla amakhulu kithina sonke yingakho nabazali bethu sibazisa nabanye abantu badala kunathi. NC: Eminyakeni emihlanu kumbe ke eyishumi ezayo ngabe yini le eyodwa okhulekela ukuthi uNkulunkulu akubusise ngayo fiuthi ibaluleke ngani kuwena? MM: Mina ngikhulekela ukuthi uNkulunkulu abe nami ngibonakale ngidlondlobala emsebenzini engiwenzayo wokulingisa. Ngifuna ukudlondlobala ngize ngiyolingisa naphesheya kwezilwandle ngiyazi ukuthi uNkulunkulu emuhle nakanjani lokho kuzokwenzeka. NC: Ngabe likhona ibandla okhonza kulona, uma likhona ngabe yini oyithandayo ngalo? MM: Ngijwayele ukuvakashela kakhulu e-Oasis yaseMlaza kodwa nakwamanye amabandla ngiye ngivakashe. Ngiwumuntu omazisayo uNkulunkulu ngoba ngikhulele ekhaya lapho uNkulunkulu edunyiswa khona kakhulu. NC: Uma ubheka ngabe yini edala ukuthi ubone ukuthi mkhulu umusa uNkulunkulu asekwenzele wona empilweni yakho? MM: Ukuphila nje kukodwa kimina kukhombisa umusa omkhulu uNkulunkulu angenzele wona. 