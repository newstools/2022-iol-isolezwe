BONISWA MOHALE AMALUNGU eNational Union of Metalworkers of South Africa (Numsa) amashele emahhovisi eComair, lapho ememezele ukuthi afuna isikhulu esiphezulu sale nkampani siphume esikhundleni saso ngokuphazima kweso. AMALUNGU eNational Union of Metalworkers of South Africa (Numsa) amashele emahhovisi eComair, lapho ememezele ukuthi afuna isikhulu esiphezulu sale nkampani siphume esikhundleni saso ngokuphazima kweso. Izolo amalungu eNumsa adlulisele uhlu lwawo lwezikhalo ezikhulwini zaseComair emahhovisi ale nkampani aseKempton Park, eGauteng. Acele ukuthi isikhulu esiphezulu, uMnuz Glenn Orsmond, sehle esikhundleni saso futhi adinga ibhodi lithathe isinqumo kungakapheli izinsuku eziyisikhombisa. UNkk Phakamile Hlubi-Majola, okhulumela iNumsa kuzwelonke, uthe abasebenzi bafuna u-Orsmond ehle esikhundleni sakhe ngoba nguyena oholele ekutheni amabhanoyi akwaComair, okuyiKulula neBritish Airways, angahambi kusukela ngoMgqibelo kuze kube yimanje. “Abasebenzi bafuna ahambe u-Orsmond ngoba akanazo izinhlelo zokushintsha isimo eComair, kunalokho simbona efaka inkampani otakwini. Nguyena ongaqinisekisanga ukuthi izinhlelo zokuphepha ziyalandelwa, okuyikona okuholele ekutheni amabhanoyi agcine esemiswa. Abasebenzi bayabhikisha ngoba uma bengasukumi u-Orsmond uzohlala bese bephelelwa yimisebenzi,” kusho uNkk Hlubi-Majola. Uthe ukube u-Orsmond uyisikhulu esiphezulu esiwenzayo umsebenzi waso, ngabe uzilungisile izikhalo zokuphepha eziphakanyiswe yiSouth African Civil Aviation Authority kodwa ngoba akawunaki umsebenzi, uyeke kwaze kwamiswa amabhanoyi. “U-Orsmond akabahloniphi abasebenzi, akawuhloniphi nomphakathi ngoba izinqumo zakhe zibeka engcupheni impilo yabasebenzi nomphakathi. Yena uyazi ukuthi uphephile lapha emahhovisi akhe ashaya umoya. IComair isithathelwe impahla, kwenziwa nokunye okuningi okuyibeke esimeni esibi. Abasebenzi bathi akahambe u-Orsmond,” kusho uNkk Hlubi-Majola. U-Orsmond ubekhona ukuzokwamukela uhlu lwezikhalo kanti ucele abasebenzi ukuba bagxile ekuqinisekiseni ukuthi amabhanoyi ale nkampani ayahamba futhi. Akaligwinyanga leli njengoba abasebenzi bevele bamhhahhameza. “Sidinga ukuqinisekisa ukuthi amabhanoyi ethu ayandiza ngokushesha. Siyadinga ukuthi abe esendiza kusasa. Sidinga ukuvikela imisebenzi bese-ke nizikhathaza ngami,” kusho u-Orsmond obehhahhamezwa. Kuzocaca emuva kwezinsuku eziyisikhombisa ukuthi iNumsa izothatha ziphi izinyathelo uma ibhodi laseComair lingamsusi u-Orsmond.