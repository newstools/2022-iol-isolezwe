 ASEKUBHACENI amakhansela angu-15 kwangu-29 kaMasipala woKhahlamba, eBergville, asehamba ejeqeza emva kokusayina isiphakamiso sokuthi kuvotelwe ukuhlakazwa kwalo mkhandlu. Amakhansela alo mkhandlu, obuswa ngokubambisana, akhala ngenkohlakalo athe ayisabekezeleleki. Amanye awo athi abhace ngaphandle kwesifundazwe kanti atshele Isolezwe ukuthi asaba nokuyovula amacala emaphoyiseni ngoba asezwile ngabantu ukuthi azokwenzakaliswa. Ngokungabibikho kwawo emsebenzini, avumile ukuthi kume konke ngentuthuko emiphakathini ayiholayo. Uhlelelwe uLwesibili ngesonto elizayo umhlangano okuzovotwa kuwona ukuthi iyachithwa noma cha iMeya yalo mkhandlu, uMnuz Vikizitha Mlotshwa, we-African People’s Movement, iPhini layo, uNkk Nothile Shabalala, we-ANC noSomlomo, uMnuz Zamlandela Khumalo, weNFP. Amakhansela athi okuwacike kakhulu kube wukuphasiswa isinyenyela kwesabelomali esinguR1.4 million somcimbi obhuntshile wamaLungelo abaNtu obuzoba ngoMashi 12 eKhethani, eWinterton. Ikhansela, elicele ukungadalulwa ngenxa yokuzibona lingaphephile, lithi babhalele uKhumalo incwadi ngoMashi 14 befuna kuvotwe ngoMashi 16, kwangenzeka. Lithe kugcine sekubekwa uMashi 29 elinesiqiniseko sokuthi bayobususa ngevoti ubuholi bomkhandlu. “Njengamanje awu-15 amakhansela asayinile, amanye amathathu, esingeke siwadalule, azovuka ngosuku lokuvota. Sibalekile ngoba siyasatshiswa, kuthiwa uma singasiyeki lesi siphakamiso sizokwenzakaliswa,” kubalisa ikhansela. Uzakwabo wekhansela, naye ocele ukungadalulwa igama, uthe ubhacile. Ukhale ngokudayiswa ngamaqembu abo ezepolitiki, abatshela ukuthi abakwenzile kuwukuphula imigomo yeqembu futhi awalitholanga igunya kuwona. UKhumalo uvumile ukuthi umcimbi wahlehliswa ngenxa yezintwana ezithile angazichazanga kodwa usuzoba ngoMashi 31 eNgoba ku-ward 3, enkundleni yezemidlalo, iSokesimbone. Ukhwele wadilika emakhanseleni athe abalekela ukwenza umsebenzi awukhethelwe umphakathi, wathi amanye awo bayawabona ezinkundleni zokuxhumana etetemuka emahhotela nezintombi koMpangeni. UKhumalo uziphikile izinsolo zenkohlakalo ezibhekiswe emkhandlwini, wathi la makhansela anezinhloso zawo abangazazi futhi bazowathathela izinyathelo zokuwaqondisa ubugwegwe emkhandlwini emva kwevoti. “Lawa makhansela aseholidini futhi asibikelwanga ngakho. Kungani engayi emaphoyiseni ayovula icala uma esatshiswa? Iningi lawo ngamakhansela amasha, akuthola kunzima ukunika abantu intuthuko abathembisa yona. Sizocela umnyango (wezokuBusa ngokuBambisana neziNdaba zoMdabu KwaZulu-Natal) usilekelele uwabuyise lawa makhansela,” kusho uKhumalo. Uthe i-invoice nenombolo ye-oda ngomcimbi obhuntshile, obusunikwe inkampani ethile, yinto engekho ephekwe ngamakhansela abalekile. UKhumalo, okunguye obhekele ukusebenza kwamakhansela, udalule nokuthi ubuholi bamaqembu ehlukene ezepolitiki bumbizile bamqinisekisa ukuthi awekho amakhansela abo azovotela ukuhlakazwa komkhandlu. Okhulumela uMnyango wezokuBusa ngokuBambisana neziNdaba zoMdabu KwaZulu-Natal, uMnuz Senzelwe Mzila, uthe umnyango awazi lutho ngalezi zinsolo futhi akukho obikelwe khona ngazo. Uthe bazolekelela uma ngabe umkhandlu ubhalela umnyango ucela usizo lwawo.