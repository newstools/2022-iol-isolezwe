 IHLEHLISELWE uMsombuluko ozayo, uMashi 28, imicimbi yokuthweswa kweziqu yezitshudeni zasenyuvesi yakuleli, i-Unisa. Kuzokhumbuleka ukuthi lolu chungechunge lwemicimbi lwaphazamiseka emuva kokuba abasebenzi ababengeneme bagasela lapho kwakubanjelwe khona le micimbi, baphazamisa bekhala ngamaholo. Okhulumela inyuvesi, uMnuz Victor Dlamini, uthe sekuphelile ukungaboni ngaso linye, zalungiswa nezinto abasebenzi ababekhala ngazo. Uthe yingakho lo mcimbi uzoqala futhi ngesonto elizayo. “Umkhandlu olawula inyuvesi ugunyaze indaba yokunyuswa kwemali yabasebenzi. Kumele silinde imali ize ingene ngoba abasebenzi babethe ngeke kwenzeke lutho imali ingangenile.” Uxolisile ezitshudenini kanjalo nakulabo abaphazamiseka ngenxa yalo mbhikisho. Usho lokhu nje izitshudeni eziningi, ezazizothweswa iziqu, zakhala ngokuthi kuzomele zenze ezinye izinhlelo emva kokuphazamiseka. Ezinye zazikhala ngokuthi zisuka kude ngakho kudingeka ukuthi zikhokhe enye imali uma sekubuya ihlandla lesibili lalo mcimbi. Umphathi wale nyuvesi, uSolwazi Puleng LenkaBula, encwadini ayibhalele izitshudeni, abasebenzi kanjalo nezinhlaka ezehlukene kulesi sikhungo, uxolisile ngesehlakalo sokuphazamiseka kwemicimbi yokuthweswa kwezitshudeni iziqu. Uthe izinkinga zabasebenzi sezixazululekile futhi unethemba lokuthi kuzobekwa izitshudeni phambili, kuqhutshekwe nomsebenzi wesizwe. Ubalule ukuthi selokhu afika kule nyuvesi into abeyibeke eqhulwini ukulungisa izinkinga zabasebenzi. “Izinto ezithinta abasebenzi yizona ebengizibeke eqhulwini selokhu ngafika kule nyuvesi ngakho akulona iqiniso ukuthi angibanakile. Izinkinga ezithinta ukukhokhelwa kwabasebenzi nendlela engalingani yokukhokhelwa kwabo yinto engathi ayisukunyelwe.” Uthe bajuba iHuman Resources ukuthi yenze ucwaningo mayelana nemiholo yabasebenzi jikelele kodwa lokhu akuzange kwenzeke, kwathathwa ezinye izindlela ezinqamulelayo kwakhokhelwa abasebenzi kanti azihambisani nemigomo ebekiwe. “Kwanyuswa imali ngendlela engafanele, kwaba nokungqubuzana nabasebenzi. Uma kunyuswa imali, kumele kulandelwe imigomo ethinta nemithetho yabasebenzi, eyenyuvesi kanjalo naleyo ethinta inkundla okuthathwa kuyona izinqumo okuyinto engazange yenzeke. Sifisa ukwazisa bonke abathintekayo ukuthi sizothatha izinyathelo ezifanele zomthetho kulabo abashaya indiva imiyalelo yenyuvesi ngoba ngeke sikubekezelele ukungalandelwa komthetho.” Uthe uyathemba ukuthi kuzosetshenziswana, isikhungo siqhubeke nokuhlonishwa emhlabeni jikelele.