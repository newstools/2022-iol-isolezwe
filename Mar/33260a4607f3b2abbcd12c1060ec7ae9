ISILO uMisuzulu kaZwelithini, simemezele ukuthi usuku lokukhothama kukayise, seluzogujwa minyaka yonke ukuze ungashabalali umlando nobuqhawe bakhe. ISILO uMisuzulu kaZwelithini, simemezele ukuthi usuku lokukhothama kukayise, seluzogujwa minyaka yonke ukuze ungashabalali umlando nobuqhawe bakhe. ISilo sikusho lokhu enkonzweni yokukhumbula ukuphela konyaka kwakhothama iSilo uZwelithini kaBhekuzulu. Bekunezinkonzo ngoMgqibelo esigodlweni KwaKhangelamankengane, enye ibisesigodlweni KwaKhethomthandayo, ithanyelwe abantwana abaphikisa ukubekwa kweSilo. ISilo esidala sakhothama ngoMashi wonyaka odlule sisesibhedlela Inkosi Albert Luthuli, eThekwini, kanti salandelwa eduze nguNdlunkulu uMantfombi MaDlamini Zulu. Inkonzo yenziwe yaba yisikhumbuzo esihlanganisa iSilo noNdlunkulu ngoba bakhothama ngonyaka owodwa. ISilo uMisuzulu sithe kuningi okuzokwenzeka ukukhumbula uyise minyaka yonke kanti kukhona inhlangano ebhekelele lowo msebenzi. “ Kukhona iKing Goodwill Zwelithini Foundation, engaphansi kweNgonyama Trust, ezoqinisekisa ukuthi lolu suku lugujwa minyaka yonke. Lolu suku lukhulu kimi, ngizwa ngithuthumela uma ngicabanga ngokwenzeka. Ngibe nenhlanhla yokuhamba ngize ngifike lapho kwaphelela khona ubaba,’’ kusho iSilo. Kule nkonzo iSilo sithandazelwe ngabaholi bezenkolo abasiqinise idolo basitshela ukuba sime isibindi ngoba mkhulu umsebenzi esinikwe wona. ISilo sithe sekuyabonakala ukukhanya, asisekho isidingo sokukhathazeka. Omunye okhulume kwathinteka abaningi kube nguNdunankulu kaZulu, inkosi Mangosuthu Buthelezi, othe usethukwe kakhulu ngodaba lweSilo. UShenge uthe babodwa abamsola ngokugaya amavoti ngodaba lwaseNdlunkulu abanye bathi nguyena owabeka iSilo. Uthe abanye bathi waziqoka esikhundleni sikandunankulu kaZulu. “ Sengihlupheke kakhulu ngithukwa ngisolwa ngokuxova iNdlunkulu. Wumsebenzi engawuqala kudala lona futhi usukela kokhokho bami oNgqengelele, uMnyamana naye owaba ngundunankulu weSilo uCetshwayo. Ngiwuthathe kudala lo msebenzi sekuzothi manje sekuzothiwa ngenzela i-IFP. ISilo ngiyoseseka ngize ngife,’’ kusho uShenge. Inkonzo ibizimaziswe nanguSihlalo wabaholi boMdabu KwaZulu-Natal, inkosi Phathisizwe Chiliza, wanxusa ubumbano eNdlunkulu kaZulu. Uthe abahlangane bonke abaseNdlunkulu kube nozinzo nenhlonipho nokuzwana kuphele imidonsiswano nomsindo.