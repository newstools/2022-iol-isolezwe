BONISWA MOHALE KUDONSWE ngendlebe izinkampani ukuba ziqhubeke nokuvikela abasebenzi kwiCovid-19 njengoba silulwe ngenyanga isikhathi senhlekelele ebhekene neNingizimu Afrika. Izwe lafakwa ngaphansi kwesimo senhlekelele njengoba uhulumeni ezama ukulwa nokubhebhetheka kweCovid-19. Isikhathi senhlekelele bekulindeleke ukuthi siphele ngoLwesibili kodwa seluliwe, sizoze siphele ngo-Ephreli 15. UNgqongqoshe wezabaSebenzi, uMnuz Thulas Nxesi, ukhiphe igazethi entsha eyalela abaqashi ukuba baqhubeke nokuvikela abasebenzi kwiCovid-19. Abaqashi bayalelwa ukuthi baqinisekise ukuthi kunezibulali magciwane ezinkampanini zabo, kugqokwa izifonyo futhi bonke abangenayo bayahlolwa ukuthi abanazo yini izimpawu zokugula. Abaqashi kufanele babe nohlelo lokuthi bazobabhekelela kanjani abasebenzi asebehaqwe yiCovid-19 eyaziwa ngokuthi yiSARS-CoV-2 ngokwezempilo. “Abaqashi kufanele baqinisekise ukuthi banalo uhlelo lokubhekelela ukuphepha kwabasebenzi ngaphansi komthetho, i-Occupational Health and Safety, isigaba 85 sika-1993. Kufanele balandele neHazardous Biological Agents 22 ukuze balwe nokubhebhetheka kweCovid-19,” kusho uNxesi. Kuzokhumbuleka ukuthi izinhlangano eziningi bezifuna uhulumeni asiqede isikhathi sezinhlekele kodwa uhulumeni wakhetha ukuselula. UNxesi uthe izinkampani aziphazamiseki kangako ukusebenza njengoba izwe lisabhekene nenhlekelele futhi uhulumeni akasayiqinisanga kakhulu imithetho uma kuqhathaniswa nangesikhathi izwe lisavaliwe.