KUSOLWA ukuthi bebehlose ukuziphindiselela kumsolwa abantu abadubule babulala abangani abane ezigamekweni ezimbili ezenzeke ngoMsombuluko nangoLwesibili, emzini wakwaMadondo, e-Unit 3, eMpumalanga, Hammarsdale. Ukuhlaselwa kwalo mndeni kuza emva kokusolwa kwelungu lawo ngokugwaza ubaba nendodana base-Unit 2, khona eMpumalanga, ngoLwesihlanu. Kuthiwa baphuthunyiswa esibhedlela isimo sisibi. Oyedwa wabo kuthiwa, kugcine kumenele izolo. Lesi senzo kusolwa ukuthi sicasule kakhulu izihlobo zabagwaziwe, zahlasela kwaMadondo. Kuthiwa “abadinwe yisenzo selungu” lakwaMadondo, baqale bahlasela ngoMsombuluko, badubula babulala abathathu okungoMnuz Sandile Mncube (ongowomndeni wakwaMadondo), Nana Hlengwa noNdabe Zuma. Baphinde babuya ngoLwesibili, badubula babulala uMnuz Sihle Dubazana. Kuvela ukuthi yize bebuye kwaze kwaba amahlandla amabili kodwa abazange bamfice umsolwa ebebemsophile. Kuvela nokuthi ngaphambi kokuthi bahlasele ngoMsombuluko, umsolwa ushaqe yonke imithwalo yakhe wakhala amaphepha, akwaziwa ukuthi ukuziphi izinkalo. Ilungu lomndeni wakwaMadondo elicele ukuthi lingadalulwa, lithe yize bezilile kodwa bahlalele ovalweni. “Sithukile indlela okwenzeke ngayo ukuhlasela. Siqale sathuswa yisigameko sokuqala. Sathi sisashaqwe yilokho, kwaphinde kwahlaselwa okwesibili. Sithukile, asazi noma basazobuya bezohlasela okwesithathu,” kusho ilungu. Ngesikhathi sokushicelela amaphoyisa abengakaphenduli ngalolu daba. 