NONKULULEKO NHLAPO KUQHUME imikikizo, kwakhala namakhwela ezithamelini ngesikhathi iNkantolo eNkulu yaseGoli ikhipha isinqumo ecaleni likaNtuthuko Shoba. UShoba (32) ulahlwe yicala lokuba ngungqondongqondo ekwakheni itulo lokubulala intombi yakhe eyayikhulelwe, uTshegofatso Pule. Uninalume kaPule, uTumisang Katake uthi bathokozile ngesinqumo senkantolo, kodwa konke lokhu kuvele kwavusa ubuhlungu ababuzwile ngesikhathi bezwa ngokubulawa kukaTshegofatso. “Kuvele kwavuka bonke ubuhlungu esabuzwa, kusukela kutholakala isidumbu, ukuzwa ngokudutshulwa nokulengiswa kwakhe. Nanokuthi nengane ayeyikhulelwe kayisindanga. Konke lokho kuvele kwabuya ngesikhathi iJaji uStuart Wilson liqinisekisa ukuthi nguyena ungqondongqondo wokubulawa kukamshana wami,” kusho uninalume. Uninalume kamufi uthe bayafisa ukuthi athole isigwebo sentambo umbulali. Uthi uyazi ukuthi umshana wakhe akasekho futhi asikho isigwebo esingakushintsha lokho ngoba ngeke besambona. “Ngisho anganikwa odilikajele abathathu kodwa umndeni wakubo uzokwazi ukumvakashela umbone, thina asisenalo elo thuba.” UShoba uzobuyela enkantolo ngomhla ka-10 Meyi 2022 lapho kuzokhishwa khona sakhe. #Newzroom405's @LindA_MniSii speaks to #TshegofatsoPule's uncle Tumisang Katake after Ntuthuko Shoba was found guilty of planning her murder.WATCH: https://t.co/iSDUNJiVfK pic.twitter.com/KB43ayo4Jm