SEKUQINISWE izinhlelo zokugonywa kwezinkomo kwezinye zezingxenye zesifundazwe KwaZulu-Natal kulandela ukubhidlanga kwesifo amatele.  UNgqongqoshe womnyango wezoLimo nokuThuthukiswa kweziNdawo zaseKhaya, uNkk Bongiwe Sithole-Moloi, namhlanje uhambele idiphu laseBukhaphi KwaHlabisa lapho sekuqalwe khona ukugomela isifo samatele.  Umkhandlu waseMkhanyakude, Zululand neKing Cetshwayo yiyona esekunezindawo ezinezinkomo ezihaqwe amatele. Lokhu kungase kube nomthelela omubi ekutholakaleni kwenyama yenkomo kwezinye izindawo. Ngaphandle kokugoma izinkomo kuzoba nezivimbamgwaqo zokubheka izimoto ezizobe zithwele izinkomo ngokungemthetho. Kuzobhekwa ukuthi abatholwa nezinkomo banayo yini imvume  nokuthi zigomile yini, nophawu lukhona ngempela ukufakazela lokho. Yize kuzokwenziwa konke  lokhu kodwa akusho ukuthi zizovunyelwa zidlule izimoto ezithwele izinkomo kungakashiwo ukuthi azikhishelwe kwezinye izindawo. Kuvela ukuthi kule mikhandlu enezinkomo ezinamatele amadiphu akhona naKwaHlabisa.  UNgqongqoshe uthembise abanikazi bemfuyo ukuthi noma isimo sibukeka siya ngokuba sibi kodwa baphezu kwezinhlelo zokulwa naso ngokushesha singaze sisabalale kakhulu nabenza abhizinisi ngenyama yenkomo bagcine sebeshayeka. "Inhloso enkulu  yokuba khona kwami ukuzoxoxa nani sibonisane ngezindlela eziya phambili ukulwa nalesi sifo. Sizomisa ezinye izinhlelo nokuhambisa izinkomo ngobumnyama. Sigqugquzela ukuthi wonke umuntu onezinkomo azilethe zigonywe zingaze zihlangane nezingagomile. Uma kubonakala ukuthi umsebenzi uba ngaphezulu, ngizokhuluma nonggongqoshe kuzwelenko kulethwe nongoti kwandiswe isibalo sodokotela," kusho uNkk Sithole-Moloi. Amalungu omphakathi aveze ukuthi kuyaqaqamba ukumiswa kwezinhlelo zomphakathi nendlela oziphilisa ngayo ngenyama kodwa bayakwamukela ngoba kuzoba nosizo njengoba sekuqalile ukugonywa kwezinkomo.  Abanye babanikazi bezinkomo eziwu-800 ezigonyelwe amatele eBukhaphi KwaHlabisa namhlanje     Isithombe: Bongiwe Zuma 