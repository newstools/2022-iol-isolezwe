KUFUFUSA umbango wobukhosi bakwaMabaso, eMsinga, ngemva kokuqokwa kwenkosi entsha. Sekuqubuke uhlangothi oluphikisa ukuqokwa kweNkosi Thokozani Mntungwa, ongene ezihlangwini zikababa wakhe Inkosi Thembitshe Mntungwa, oguqe ngonyaka odlule. Uhlangothi olungahambisani nokuqokwa kwenkosi entsha, luhlongoza ukuba nombhikisho ngoLwesihlanu. Ngakolunye kunohlangothi olumamukele kanti seluhlele imbizo ezokuba kuyo lenyanga, lapho inkosi entsha izokwethulwa ngokusemthethweni esizweni sayo. Abangahambisani nokuqokwa kwenkosi entsha bafuna kube ngumfowabo wenkosi endala, uMnuz Mfaniseni Mabaso, ongena esihlalweni sobukhosi. Umeluleki wenkosi entsha, uMnuz Simanga Mabaso, uxwayise ngokuthi umsindo ofufusayo ungase udale uthuthuva. “Into embi ngalo msindo wukuthi sekukhulunywa ngokuvalwa kwemigwaqo. Umsindo onjengalona ungadala uhlevane. Umbango wobukhosi awuhlangene nemigwaqo. Ngisho ngoba bekukhona umbango wobukhosi bukaZulu, akekho oke wavala imigwaqo, kuliwa ezinkantolo,” kuchaza uMnuz Mabaso. Uqhube wathi kwahamba kahle konke ngesikhathi kuqokwa inkosi entsha, wathi siyifanele lesikhundla. “Labo abaphikisa ukuqokwa kwenkosi entsha abayazi into abayifunayo. Usufikile umnyango (wezokuBusa ngokuBambisana kanye neziNdaba zoMdabu KwaZulu-Natal), wayethula inkosi.” UMabaso uthe abaphikisa ukuqokwa kwenkosi entsha bazama ukuvimba ukubekwa kwayo eNkantolo eNkulu eMgungundlovu, kodwa behluleka. Ubeke kanje: “Inkantolo yasho ukuthi ekubuseni kwayo inkosi endala, akekho owake waphikisa ukuqokwa kwayo. Ibuse iminyaka eegu-37, ingaphikiswa muntu.” Uthe inkosi entsha iyaqhubeka nemisebenzi yayo. Ophikisa ukuqokwa kwenkosi entsha, uMnuz Petros Mntungwa, uthe akuzange kulandelwe yonke imigomo ngesikhathi kuqokwa inkosi entsha. “Kwaba khona abaqembukayo, sezwa sekuthiwa sekukhona inkosi esibekiwe,” kuchaza uMnuz Mntungwa. UMntungwa uthe babona kufanele kungene umfoawabo wenkosi endala, esihlalweni sobukhosi. “Inkosi endala yayikade ingafanele ukuthatha isihlalo sobukhosi kwasekuqaleni. Kahle, kahle, yayikade ibambile. Kwaze kwaba ukuthi iyakhothama. “Yena uqhamuka endlini yasekhohlo. Sonke siyazi ukuthi ubukhosi abuphumi kuleyo ndlu.” Usole uMnyango wezokuBusa ngokuBambisana kanye neziNdaba zoMdabu KwaZulu-Natal, ngokubeka inkosi entsha ekubeni kusenombango. UMntungwa ukuvumile ukuthi inkantolo yasichitha isicelo sabo sokuthi kumiswe ukuqokwa kwenkosi entsha, wasola inkantolo ngokuchema. Uthe njengamanje babamba imihlangano nezinhlaka zokuphepha ukulungiselela umbhikisho abafuna ube ngoLwesihlanu. Uthe kuzocaca ngemva kwale mihlangano ukuthi uzoqhubeka yini umbhikisho. Okhulumela umnyango wezokuBusa ngokuBambisana kanye neziNdaba zoMdabu KwaZulu-Natal, uNksz Nonala Ndlovu, akazange ayiphendule imibuzo ayithunyelwe.