UZOBOLELA ejele owesilisa ogwetshelwe uhide lwamacala. Inkantolo yeMantshi eMankweng, eLimpopo, igwebe owesilisa owaziwa ngelika- "Kingtoff" (amagama agodliwe ukuvikela abagilwa abayizingane). Umlisa (43) ugixabezwe odilikajele abayishiyagalolunye ngokudlwengula indodakazi angayizali, eneminyaka-10, emithathu yokushaya, ewu-10 ngokushaya ngenhloso yokulimaza udadewabo kamgilwa omncane, owayeneminyaka emine ngesikhathi sesigameko. Lo mlisa uphinde wagwetshwa iminyaka eyisithupha ngokushaya ngenhloso yokulimaza umkakhe. Kuthiwa phakathi kuka-2015 no-2016, umsolwa wathela udadewabo kamgilwa omncane ngopharafini wamshisa, walimala kabi emzimbeni. Unina wengane wayengekho ekhaya ngaleso sikhathi futhi umsolwa akazamanga ukuthola usizo lwezempilo. Kwesinye isigameko, umsolwa wahlasela umkakhe nengane angayizali, ngehalavu elincane balimala futhi akazange abatholele usizo lwezempilo. Umgilwa obedlwengulwa kuthiwa wayebikela unina njalo uma edlwengulwe ngumlisa futhi ebhala izinsuku kwikhalenda. Kuthiwa umsolwa wayembizela ekamelweni amkhumule ngenkani, amdlwengule. Kuthiwa uma unina wengane eke wakhononda ngokudlwengulwa kwengane, umsolwa wayemshaya. Lezi zingane zazingavumelekile ukudlala phandle futhi nonina engavumelekile ukuphuma ngaphandle kwemvume kamsolwa. Izigameko bezibikwa emaphoyiseni kodwa umsolwa engaboshwa. Kwaze kwabikwa futhi emaphoyiseni ngo-2016 ngemuva kokuthi othisha bengane bebone izibazi emzimbeni wayo futhi ingasenzi kahle esikoleni. UMqondisi wezokuShusisa ukuncome kakhulu ukuqulwa kwecala kwaze kwaphethwa ngesigwebo esiqinile. “Sisincoma kakhulu isigwebo ngoba sizofundisa nabanye obaba abahlukumeza izingane abangazizali, ukuthi bakuyeke,” kusho abe-NPA esitatimendeni. Kunconywe nomsebenzi womphenyi wecala uSergeant Chuene Selolo, ngokuzikhandla kwakhe kwaze kwaba sekugcineni. 