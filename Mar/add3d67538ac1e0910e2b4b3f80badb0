BAZIMISELE ngokulwa nendlala osomabhizinisi abahambele iKwaZulu-Natal Trade & Investment Indaba njengoba besungule uhlaka oluzogcina ukudla okuzosiza abampofu. Lolu hlaka lwethulwe ngokusemthethweni ngoLwesithathu, eNkosi Albert Luthuli International Convention Centre (ICC), eThekwini. UNksz Ela Gandhi uzoba yinxusa lalolu hlaka njengoba evele enezinhlelo zokulwa nendlala eBhambayi nasePhoenix. “Ucwaningo lwethu, esilwenze emuva kwezibhelu zangoJulayi, luveze ukuthi imindeni eminingi iphila ngempesheni yogogo. EBhambayi sithole ukuthi amalungu awu-10 emndenini ondliwa wugogo ngenxa yokuthi ayikho imisebenzi. Lokhu kusho ukuthi abakwazi ukuthenga igilosa eningi nezinye izinsiza zomndeni,” kusho uNksz Gandhi. Uthe ukuvulwa kweFood Bank (uhlaka olugcina ukudla) eSoofie Darbaar Mosque, ku-Alpine Road, eThekwini kuzosiza kakhulu imindeni eswele. Uthe ngeke kuhlomule kuphela labo abahlala eThekwini kodwa nabahlala eNanda, KwaMashu nasePhoenix bazohlomula. Uthe bawu-250 abantu abazothola ukudla ngosuku. UMnuz Mohamed Jinna, onguSihlalo we-United World Halal Development, uthe bawu-811 million abantu abalala belambile emhlabeni jikelele ngakho bazimisele ukulwa nendlala kuwo wonke amazwe okubanjelwa khona ingqungquthela egubha iWorld Halal Day. UMoulana Muhammad Saeed Navlakhi, weSouth African National Halal Authority, uthe kwamukeleke wonke umuntu ukuthi anikele ngokudla ngoba kuzosiza imiphakathi esemadolobheni nesemakhaya. Uthe kuzolandelwa imithetho yeHalal ukuqinisekisa ukuthi kuphephile ukuba kudliwe ngabantu. UNgqongqoshe wezokuThuthukiswa koMnotho, ezokuVakasha neMvelo KwaZulu-Natal, uMnuz Ravi Pillay, ukushayele ihlombe ukuvulwa kweFood Bank, wathi kuzosiza kakhulu emiphakathini eswele. Uthe bazozifakela izibuko izinhlelo zokusiza umphakathi zezinkampani ukuqinisekisa ukuthi zihlala isikhathi eside, aziyona into yesikhashana. Uveze ukuthi zikhona nezinhlelo zokufundisa abantu ukuba bazilimele ukudla kwabo nokufukula abalimi abancane ukuze bakwazi ukudayisela izitolo umkhiqizo wabo. 