INJABULO ebilethwe ukunikezwa izindlu ezintsha KwaMamba, eNanda, ngo-Okthoba nyakenye, isiphenduke usizi emindenini eyisithupha ephila ngokukhubazeka kokungaboni emehlweni. Izikhiye zemizi bezidluliselwe kule mindeni kwindumezulu yomcimbi obuhanjelwe wuNgqongqoshe wezokuHlaliswa kwaBantu kuzwelonke, uNkk Mmamoloko Kubayi-Ngubane, uNdunankulu waKwaZulu-Natal uMnuz Sihle Zikalala, uNgqongqoshe wezokuHlaliswa kwaBantu KwaZulu-Natal uMnuz Jomo Sibiya neMeya yoMkhandlu weTheku uMnuz Mxolisi Kaunda. Lezi zindlu yize noma zizibhekelela zonke izidingo zabantu abangaboni emehlweni kodwa kazibiyelwe futhi kazinawo ama-burglar guards. Le mindeni itshele Isolezwe  ukuthi akuphelanga ngisho inyanga ingenile kuzo, yaqala yahlushwa yizigebengu ebezifika ziklabhe izicamba ngezimbazo, zingene ngaphakathi, zithathe noma yini eziyifunayo. Imindeni ithi uma kwenzekile kwakhona amanye amalungu ayo akhona ngaphakathi endlini, abonayo emehlweni, izigilamkhuba beziwamboza ngezingubo zokulala, ziqhubeke nezikuzele. UMnuz Christopher Majozi, owayeyilungu loMkhonto weSizwe Military Veterans' Association (MKMVA), owahlaselwa yinkinga yokungaboni ngo-1989 ngesikhathi esayisosha lalo mbutho, uthi yena wakuphakamisa mhla benikwa izindlu ukuthi kungenzeka bazithole beba ukudla kwezigebengu ngokuhamba kwesikhathi. “Ngangibuka indawo ezakhiwe kuyo lezi zindlu ukuthi inobugebengu obuphezulu nokuthi zazingenawo ama-burglar guards futhi zingabiyelwe. Kodwa kwaba wukukhathazeka okungakutholi kangako ukunakwa yizikhulu ezazizosinika izindlu. Nathi asizange sikunake lokho ngoba sasijabulele ukuthi sesizoba namakhaya athi thina. Kodwa kuthe sesiqala sihlaselwa mihla namalanga, saqala saba lusizi,” kusho uMajozi. Uthi uke wazama ukukhuluma noKaunda (uMxolisi) ngasekuqaleni konyaka, wamthembisa ukuthi uzozama ukuthola abaxhasi abazongenelela, babiye baphinde bafake ama-burglar guards. “Emva kokwenza leso sethembiso kwabe ngiyamgcina. Akaphindanga wabamba ucingo lwami,” kusho uMajozi. Uthi nomsizi kaSibiya (uJomo), wamthinta. “Yena washeshe wawuhlangula umnyango wakhe, wathi uma usuzakhile izindlu wazidlulisela kubanikazi usuke useqedile, awuzifaki ama-burglar guards futhi awuzibiyi,” kusho uMajozi. Unina wowesilisa naye owathola indlu onebala elimhlophe, uNksz Nomathemba Msweli ohlala eNewcastle, uthe namanje indodana yakhe uMnuz Nkosikhona Msweli ayikakabi nayo iselula. “Ilahleke ngenyanga edlule ngesikhathi ehlaselwa. Kubuhlungu ngoba siba nomcabango wokuthi ngelinye ilanga lezi zinswelaboya, ziyovele zibabulale,” kusho uNksz Msweli. Uthe kukhona esinye isaguga esineminyaka engaphezulu kuka-70, naso esingaboni emehlweni, esesikhethe ukuhamba siwushiye owazo umuzi ngenxa yabo ubugebengu bokuhlaselwa ezindlini. “Siyacela bandla basibiyelele lezi zindlu, basifakele nama-burglar guards ze silale ubuthongo sazi ukuthi abathandiweyo bethu abakhubazeke ngokungaboni emehlweni, baphephile uma behleli kulezi zindlu,” kusho uNksz Msweli. Okhulumela iMeya yoMkhandlu weTheku, uMnuz Mxolisi Kaunda, uMnuz Mluleki Mntungwa, uthe imeya ibingakabatholi abaxhasi abazokwazi ukungenelela kulolu daba, yikho isathule. Okhulumela uMnyango wezokuHlaliswa kwaBantu KwaZulu-Natal, uMnuz Mbulelo Baloyi, uthe kungaba ukuchezuka kwinqubomgomo kahulumeni uma benganezezela ezokuphepha njengoba kungadweba isithombe sokuthi uhulumeni useyazibhekelela ezokuphepha kuzo zonke izindlu azakhela abantu. “Isimo sezezimali sikahulumeni angeke sikwazi ukuvuma ukuthi kwenziwe into efana naleyo,” kusho uBaloyi. Uthe ubugebengu buyinkinga yomphakathi wonkana. Uthe umnyango uzozama ukuxhumana noMkhandlu weTheku, ikhansela lendawo, amakomiti omphakathi nezinye izinhlaka ezifana neCommunity Policing Forum (CPF), ukuze zingenelele kulolu daba lobugebengu endaweni. “Sizophinde sixhumane neHhovisi likaNdunankulu wesifundazwe, sibheke ukuthi yiziphi ezinye izindlela okungangenelelwa ngazo kulesi simo, nakho ukuthola abaxhasi abazofaka isandla kulungiswe lolu daba lwezokuphepha kulezi zindlu,” kusho uBaloyi. 