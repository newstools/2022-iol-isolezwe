AMASHELE ePhalamende izolo amalungu eDA aseka isiphakamiso somholi weqembu uMnuz John Steenhuisen, sokungabuthembi ubuholi beKhabhinethi kaMengameli Cyril Ramaphosa. Amalungu amashe ngaphambi kokuba kube nenkulumo mpikiswano emayelana nokungabuthembi ubuholi beKhabhinethi okuyisiphakamiso esafakwa yiDA, nesokungabuthembi ubuholi bukaRamaphosa esafakwa yi-ATM. Kule mashi iDA ithe kumele kuncishiswe iKhabhinethi ngoba inkulu kakhulu. Ithe ongqongqoshe bahlulwe wumsebenzi wabo ngakho izinyawo zabo kumele zigcwale udaka. “Abantu bakuleli kumele baphathwe yiKhabhinethi ezobasebenzela. Asibafuni ongqongqoshe abakhohlakele, abazibeka bona phambili kunezwe,” kusho abebebhikisha. Iqembu lithe sekuyisikhathi sokuthi abantu bakuleli baphefumule, bangathuli. Lithe likhathele ngabantu abantshontsha imali kahulumeni ngakho kumele bahambe bonke ongqongqoshe. Ebuzwa ngabezindaba uRamaphosa, ukuthi uthukile ngesiphakamiso sokungathembi ubuholi bakhe, uthe nakancane. “Angilona ilungu lePhalamende, ngiyakhona nje ukuyobukela ngakho angiyona ingxenye yokuzobe kwenzeka. Angithukile futhi anginavalo,” kusho uRamaphosa izolo emini ngaphambi kokwethula inkulumo engqungqutheleni yeNUM eGoli.