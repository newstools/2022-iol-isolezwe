 IMEYA yakuMasipala waseMajuba, uNkk Veronica Bam, ithe bazoqikelela ukuthi izitshudeni abazigixabeze ngemifundaze nangemali yokubhalisa zithola amava ngaphakathi eminyangweni yakulo mkhandlu. UNkk Bam ubekhuluma emcimbini wokuklonyeliswa kwabafundi baka-matric abagile izimanga ezifundweni zabo nyakenye. Lo mcimbi bewusehholo lomphakathi wasoSizweni, eNewcastle ngoLwesihlanu. UNkk Bam uthe bazobalandela ukuze ngamaholidi bengahlali emakhaya basonge izandla. "Sizobajuba eminyangweni abanamakhono kuyo ngokwemfundo yabo. Kungaba abafundela ukuba ngodokotela noma abammeli sizobajuba ukuba basebenze ngaphakathi kuMasipala waseMajuba. Umfundi obaqwaqwade bonke emakhaya owaseBethumoya High, u-Asandamanyanda Mdlalose. Isibili kube nguzakwabo wasePhendukani High, uBonga Msibi kwathi isithathu kwaba nguByroo Mikhil waseNewcastle High. Bonke bagixabezwe ngoR10 000. Unombolo 4 kube nguSiyamthanda Lukhele waseSiyamukela High, unombolo 5 kube ngu-Aluta Mkhwanazi wasePhendukani High, unombolo 6 kwaba nguRalyn Govender waseNewcastle, unombolo 7 uZiphozekhethelo Masondo waseFerrum High, unombolo 8 uNoluthando Nene waseZama High, unombolo 9 uLusanda Mthethwa kwathi unombolo 10 kwaba nguKwanele waseMzokhanyayo High noNothando Mthimkhulu waseZama High. Zonke zithole oR2 500 kusukela kunombolo 4 kuya ku-10.  Ezikoleni ezithole amaBachelor Passes amaningi kuhambe phambili iSt Lewis Dertrand's High ngama-bachelor awu-208 namaDiploma awu-61 (89%); 2. Phendukani High ngama-bachelor awu-190 namaDiploma awu-92 (96.2%); 3. Dedangifunde High ngamaBachelor awu-184 namaDiploma awu-92 (93.1%); 4. Ferrum ngamaBachelor awu-139 namaDiploma awu-40 (96.8%); 5. Siyamukela High ngamaBachelor awu-187 namaDiploma awu-54 (92.6%); 6. Ziphakamiseni High ngamaBachelor awu-135 namaDiploma awu-140 (80.2%); 7. Zama High ngamaBachelor awu-134 namaDiploma awu-70 (95%); 8. Cacamezela High ngamaBachelor awu-133 namaDiploma awu-60 (80.8%); 9. Newcastle High ngamaBachelor awu-109 namaDiploma awu-68 (96.4%) kwathi indawo yeshumi yaphunywa Umzilikazi High ngamaBachelor awu-102 namaDiploma awu-42 (95.2%). Nazo zihlomule ngamasheke kaR5000 nezitifiketi. Umklomelo wesikole esivuke sazithatha uye kwiLengola High ngokuzuza u84.6%.Isikole esidle umhlanganiso kuQuintile 1 ngo-90% kube yiKwamagidela High, kuQuintile 2 kube yiNgcaka ngo-100%, kuQuintile 3 kube yiSiphethuthando High ngo-100%, kuQuintile 4 kwaba yiDannhauser High ngo-97.8%, kuQuintile 5 kwaba yiHope High ngo-97.6% kwathi i-Islamic Independent School yahlabana kuQuintile 9 ngo-100%. Zonke lezi zikole ezihlabene ngenhla zamukeliswe isheke likaR5000 nezitifiketi. Abanye abafundi baxhaswe ngemali yokubhalisa ezikhungweni zemfundo ephakeme enguR2000. Uhlelo lwalomcimbi beluphethwe ngobunyoninco wumsakazi weGagasi FM, u-Alex Mthiyane kanti bekunandisa uDJ Tira, Jumbo, TS Media nabanye. 