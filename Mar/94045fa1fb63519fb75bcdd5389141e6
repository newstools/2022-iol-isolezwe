SIMPHIWE NGUBANE UVULELE ikhansela leDemocratic Alliance (DA) icala owesifazane waseWaterloo, eVerulam othi lamfutha nge-sanitizer emehlweni avaleka ngesikhathi kukhethwa ikomiti lomphakathi ngeSonto. UNksz Nompumelelo Sibiya (38), ugxeke isenzo sekhansela uMnuz Geoffrey Pullan, athe wambukanisa nabantu ehholo lomphakathi eLa Mercy. Ulandise wathi ihholo lase ligcwele ngokweqile, kungasekho nendawo yokubeka unyawo futhi abantu bengazifakile izifonyo. Uthi waya kuPullan wayombuza ukuthi yimiphi imizamo ayenzayo yokuqinisekisa ukuthi bewumphakathi baphephile kwiCovid-19 kodwa wangamnaka. “Ngambuza ngiphindelela ukhansela wagcina esedinwa, wadonsa i-sanitizer etafuleni wangifutha ngayo amehlweni. Emuva kwalokho amaphoyisa angiyabula ngamawashingi angikhiphela ngaphandle kwehholo ngingasaboni,” kulandisa uNksz Sibiya. Uqhuba athi kwasuka esinamathambo kwaliwa ehholo, kwaphoqeleka ukuthi livalwe engakhethiwe amakomiti abantu bexabana nekhansela kwakhona abahlubana ngequpha. UNksz Sibiya uthi waphuthunyiswa esibhedlela sasoThongathi lapho ahlolwa khona amehlo njengoba manje esemhlupha, esehlala ephuma izinyembezi. Manje ufuna ukubona uPullan ejeziswa wumthetho ngesenzo sakhe futhi athwale zonke izindleko zikadokotela ozomelapha inkinga yamehlo abhekene nayo. Ngakolunye uhlangothi, uPullan uphika ulala ngomhlane okushiwo nguNksz Sibiya ngaye kodwa uthi nguye lona wesifazane owayefutha abantu nge-sanitizer futhi edle amanzi amponjwana. UPullan uthi wacetshiswa yizikhulu ezazikhona kulolu khetho ukuthi akavulele icala uNksz Sibiya kodwa wabatshela ukuthi ngeke akwenze lokho ngoba ubalulekile umsebenzi ayewuzele ehholo kunokuyovula icala. “Akulona iqiniso okushiwo ngowesifazane ngami ngoba uyena owafutha abantu nge-sanitizer emehlweni. Sagcina singakhethanga ngoba kwase kuxatshanwa. Ukhetho lwahlehliselwa olunye usuku esingakatshelwa ngalo yi-IEC,” kusho uPullan. Okhulumela amaphoyisa KwaZulu-Natal, uLt-Col Nqobile Gwala uqinisekisile ukuthi likhona icala lokulimaza eliphenywa amaphoyisa asiteshini sasoThongathi ngalolu daba. ULt-Col Gwala uthe kusolakala ukuthi owesifazane wafuthwa nge-sanitizer emehlweni emuva kwengxabano nomsolwa owaziwayo ngoMashi 13 ngo-14:00. 