ANGENA engenile amazwi endunduzo emuva kokudlula emhlabeni kobeyinhloko yoMnyango wezeMfundo KwaZulu-Natal, uDkt Enock Nzama UNzama oshone ngeSonto emva kokugula, ubesethathe umhlalaphansi emuva kokusebenza iminyaka engu-38 kwezemfundo. NgoMsombuluko, uNdunankulu wesifundazwe, uMnuz Sihle Zikalala, uNgqongqoshe wezeMfundo, uMnuz Kwazi Mshengu, abanye ongqongqoshe, izikhulu zikahulumeni nabasebenzi bomnyango, bahambele emzini kaNzama, ukuyobhonga emswanini. UZikalala uthe ushaqekile ezwa izindaba zokudlula emhlabeni kukaNzama. Uthe uNzama ubezithobile eyincwasimende ebizinikele ekuthuthukiseni abantu bakuleli. “Uchithe isikhathi sakhe esebenzela umnyango njengoba aqala umsebenzi wakhe njengothisha.” UMshengu naye obeshaqekile, uthe uwusebenzele ngokuzikhandla umnyango. “Sithi emndenini wakhe awududuzeke ngalesi sikhathi esinzima. Udlule emhlabeni emuva kokugula isikhathi eside.” Usihlalo wekomiti lezemfundo esiShayamthetho, uMnuz Sifiso Sonjica, uthe balahlekelwe ngumuntu obenamava, obenza ube lula umsebenzi wekomiti. “Ubetshengisa ukuhleleka emihlanganweni yekomiti, enza umsebenzi wekomiti ube lula. Kuwe umuthi omkhulu.” INaptosa ithe ishaqekile ngokushona kukaNzama. UNobhala weSadtu, uNksz Nomarashiya Caluza, uthe wenze okukhulu ukuphucula imfundo yakuleli. Uthe okubuhlungu ngukuthi ushone engakawujabuleli umhlalaphansi wakhe. UMnuz Sibusiso Malinga oyibamba likaMengameli weNatu, uthe uNzama ube yinhloko yomnyango abasebenze kahle nayo futhi ebiphuma esifundazweni njengoba izinhloko zaphambilini, zazilandwa kwezinye izifundazwe. Uthe ubeyiqonda imfundo njengoba aqala enguthisha waze wagcina eseyinhloko. UNzama waqala ukufundisa Ohlange High ngo-1983, ngaphambi kokuba nguthishanhloko wesikole i-Uyikhulu Ndwandwe ngo-1986. Ngo-1987, wadlulela eyophatha eLihlithemba High, wadlulela naseSivananda Technical High, KwaMashu, ngo-1993.  Ngo-1995, waqala isikhungo samakhono eSivananda kwenziwa iziqu okubalwa iCarpentry, Motor Mechanics, Civil Technology, Electrical Technology, Electronics, Upholster, Bricklaying nezinye. Ngo-1997, waqokwa waba ngumhloli kwathi ngo-2002, waqokelwa kwesomqondisi ophethe izivivinyo, ukufunda nokufundisa nezakwandabazantu, esebenzisana nezikole nezigungu zabazali. Ngo-2003 kuya ku-2013, uqokelwe kwesenhloko ebhekele amakolishi namakhono, ngo-2014 waqokelwa kwesokuba yiphini likamqondisi jikelele ebhekele uhlelo lokufunda nokufundisa. Ngo-Okthoba 2016, waqokelwa kwesenhloko yomnyango ngaphambi kokuthatha umhlalaphansi ngoSepthemba, nyakenye. 