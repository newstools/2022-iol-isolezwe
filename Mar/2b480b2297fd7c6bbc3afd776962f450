BONISWA MOHALE Kuzoqhubeka nokucindezela abampofu ukunyuka kukaphethroli kuleli. Lona ngumbono wesazi sezomnotho, uSolwazi Bonke Dumisa, esithi njengoba kunyuka uphethroli  kuholela ekunyukeni kokukudla abampofu bagcina sebesebenzisa imali eningi ukuthenga ukudla, bayeke ezinye izidingo. Uthe yize imali yokugibela inyuka kanye ngonyaka kodwa nayo inkulu njengoba uhlobo lwezokuthutha olushibhile, okuyisitimela, lungasebenzi kahle eNingizimu Afrika. “Uma uphethroli unyuka, sonke siphatheka kabi kodwa abantu abashayeka kakhulu ngabampofu ngoba vele badonsa kanzima. Ukudla kuvele kumbe eqolo bese abampofu besebenzisa imali eningi ekukuthengeni kunokufeza ezinye izidingo,” kusho uDumisa. Ucele abantu ukuthi babophe izifociya ngoba ukunyuka kukaphethroli kuzolandelwa wukunyuka kukagesi nezinye izindleko ezenza impilo ibe nzima eNingizimu Afrika. Njengoba uphethroli unyukile kusho ukuthi igilosa yomndeni nayo inyukile isiwu-R4 428.56, kanti ngoJanuwari igilosa ibiwu R4 401.02, Inhlangano eyenza ucwaningo ngentengo yokudla nesimo senhlalo, iPietermaritzburg Economic Justice & Dignity Group (PMBEJD) nayo ithe ukunyuka kakhulu kukaphethroli kuhlukumeza abampofu. UMnuz Mervyn Abrahams, wePMBEJD, uthe ucwaningo lwabo luveza ukuthi igilosa inyuka njalo ngoR54.33 ngenyanga. Uthe yize okunye ukudla kwehlile ngoFebhuwari kodwa kusabiza ngenxa yezindleko ezilethwa wukunyuka kukaphethroli. Uveze ukuthi abampofu baholelwa ngokwe-national minimum wage okusho ukuthi bathola uR3 470.40 cents ngenyanga uma beholelwa uR21.69 okusho ukuthi igilosa yomndeni ibiza ukudlula iholo labo. “Abampofu kufanele bathenge ukudla, bakhokhe imali yokugibela uma beya emsebenzini bese bethenga nogesi. Lokhu kusho ukuthi bagcina bengenayo imali yokuthenga izimpahla zokugqoka nezinye izidingo zempilo,” kusho u-Abrahams. Uthe yize isibonelelo sabangasebenzi sikaR350 siqhubeka kodwa asiwenzi umehluko kangako njengoba emindenini eminingi bebaningi abangasebenzi okusho ukuthi nawo ugcina uphelela ekudleni. Ukhale ngokuthi inkinga yokunyuka kukaphethroli ibathwalisa kanzima abantu ngoba inyusa ukudla kwazise abalimi basebenzisa udizili uma betshala bese amaloli nawo asebenzise uphethroli noma udizili uma esehambisa ukudla ezimakethe nasezitolo. Lezi zindleko uthe abanikazi bezitolo nabalimi bazidlulisela kubathengi nokuyikho okuholela ekunyukeni kokudla. Ukhale ngokuthi nesibonelelo sezingane sincane, asifiki ngisho emalini ebhekelela abampofu okuwuR624 kuleli. Isibonelelo sezingane siwuR460 kanti u-Abrahams uthi ukudla okunomsoco kwengane kubiza uR771.95 ngenyanga. Umbiko ophelele utholakala ku-www.pmbejd.org.za Nayi intengo yokudla ngoFebhuwari wonyaka odlule uma iqhathaniswa neyalo nyaka -30kg wempuphu ubuwu-R238.47  usuwu-R244.47 -10kg werayisi ubuwu-R146.71 usuwu-R138.24 -10kg kaflawa ubuwu-R97.57     usuwu-R104.40 -10kg kashukela ubuwu-R158.82   usuwu-R166.16 -5kg kabhontshisi ubuwu-R165.48  usuwu-R173.82 -5kg wesitambu ubuwu-R42.12    usuwu-R56.76 -5litha wamafutha ubuwu-R107.91   usuwu-R143.43 -Ikg kasawoti ubuwu-R14,41  usuwu-R14.99 -10kg wamazambane ubuwu-R65.21  usuwu-R66.27 -10kg ka-anyanisi ubuwu-R67.93 usuwu-R63.77 -10kg wamaphisisi enkukhu   ubuwu-R318 usuwu-R348.74 -200g ka-curry powder ubuwu-R32.32  usuwu-R32.16 -24g ababili bama-stock cubes ubuwu-R38.27  usuwu-R37.77 -400g wamasobho amabili ubuwu-R43.15 usuwu-R40.42 -250g wetiye ubuwu-R23.24  usuwu-R24.07 -6 litha wobisi ubuwu-R73.25  usuwu-R82.12 -4 litha wamasi ubuwu-R48.07 usuwu-R48.57 -60 wamaqada ubuwu-R97.65  usuwu-R108.65 -2kg wamanqina enkukhu ubuwu-R83.73  usuwu-R85.40 -2kg we-wors ubuwu-R111.99  usuwu-130.24 -2kg wenyama yenkomo ubuwu-R155.73 usuwu-R180.73 