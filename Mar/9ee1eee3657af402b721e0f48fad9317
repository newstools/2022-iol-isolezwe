IMEYA kuMasipala weTheku, uMnuz Mxolisi Kaunda, ithi kwakungekho okubi ngokuphumela obala kwesekwe owayengumengameli kuleli, uMnuz Jacob Zuma, kwazise ukwesekwa kwakhe kuvikelwe yilungelo elikuMthethosisekelo wezwe ogcizelela ilungelo lomuntu lokuzwakalisa umbono wakhe. UKaunda ukusho lokhu ngesikhathi ebevele kwiKhomishini yamaLungelo Abantu  izolo, ephenya ngezibhelu ezibonakale ngoJulayi nyakenye, ezingxenyeni ze-Gauteng naKwaZulu-Natal. “Ukwesekwa kukaZuma kuyilungelo elisemthethweni njengoba nababeseka ukuthi ehle esihlalweni babesebenzisa ilungelo labo elisemthethweni ukuveza lowo mbono. Uma weseka uMsholozi nanoma yingasiphi isizathu sakho, lelo yilungelo lakho elikuMthethosisekelo ngakho akekho okumele akulwise ngalokho,” kusho uKauda. UKaunda ungomunye wabaholi abaphumela obala beseka uZuma ngesikhathi inkantolo ikhipha umyalelo wokuthi aboshwe ngecala lokwephula umyalelo wenkantolo, kanti imibhalo eminingi wayeyishicilela ekhasini lakhe kwi-Facebook. Ngesikhathi ebuzwa ngakubhala ekhasini lakhe, ebuza ukuthi wenzeni uMsholozi, uKaunda uthe kuyishwa ukuthi ikhomishini ihlale manje sekunokuningi okwenzekile njengoba uZuma esefake izicelo zokudlulisa amacala zachithwa. Uthe lokhu kusho ukuthi kube khona ukunganeliseki ngendlela izinto ezenzeke ngayo, kodwa wagcizelela ukuthi bayazihlonipha izinqumo zomthetho. “Kwakuyindlela esasizizwa ngayo kodwa leyo ndlela yayingasho ukuthi asiwuhloniphi umthetho. Siyajabula ukuthi uMsholozi wakhululwa wabuyiselwa ekhaya,” usho kanje. Uthe ukuthi “wenzeni uMsholozi?” kwayisiqubulo nje esingasho lutho olutheni kodwa esifanayo naleso esithi, “azikhale!“ UKaunda uthe lo mbhalo wawungagqugquzeli izibhelu wathi ekhasini lakhe lakwiFacebook wayegqugquzela ukuthi kube nokuthula. Uthe emva kokuhlangana nezinhlaka ezihlukene zomphakathi nokuyinto uMasipala weTheku osaqhubeka nayo, bathola ukuthi ukutatshwa kwempahla phakathi kokunye, kwagqugquzelwa yinhlupheko nokungalingani komphakathi. Iningi labantu baya kotapa kungenxa yendlala. Uthe ukholelwa ukuthi likhona iqeqebana labathile elaligqugquzela amalungu omphakathi ukuba ayotapa ngenhloso yokufeza izinhloso zawo, ngakho kwabalula kumalungu omphakathi aphila ngaphansi kwenhlupheko ukwenza lokhu. Mayelana nesibhicongo sasePhoenix, okwabulawa khona abantu ngesikhathi sezibhelu, uKaunda uthe akungabazisi ukuthi okwenzeka kwaba yizenzo zokucwasa ngokwebala. Uthe iningi labantu ababulawa ezigamekweni, babeziyela emsebenzini. Uthe abanye babephoqelekile ukuya emsebenzini nangesikhathi esinzima sezibhelu ngoba umsebenzi abawenzayo yiwona obaphilisayo, bengeke bakhone ukulahlekelwa yiwona. Uthe abanye bangakubiza ngokuthi ukubulawa kwabantu ePhoenix, yizenzo zobugebengu kodwa ukucwasa ngokobuhlanga nakho kuwubugebengu. Ebuzwa ngobudlelwano bakhe noZuma, uthe akubona obungani  kodwa unobudlelwano naye ngoba bebesebenzisana njengomholi njengoba lobu budlelwano angaba nabo nanoma yimuphi umholi. 