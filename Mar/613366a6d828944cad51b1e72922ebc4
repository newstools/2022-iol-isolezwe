UMENGAMELI Cyril Ramaphosa uthumele umyalezo oqinile kumalungu enhlangano elwa nabokufika abakuleli ngokungemthetho, i-Operation Dudula Movement. URamaphosa uthe ngeke basonge izandla njengohulumeni, babukele amalungu e-Operation Dudula Movement ephula umthetho. Ukusho lokhu ngesikhathi ekhuluma nesiteshi sethelevishini esikhokhelwayo, izolo, ngesikhathi ehambele umbukiso oseDubai. URamaphosa uthe imikhankaso ye-Operation Dudula Movement iphambene nomthetho. “Imikhankaso yabo iphambene nemithetho yakule lizwe. Akuvumelekile ukuthi kube khona abantu abazozingela abanye ngenhloso yokuthi bafuna ukubabuyisela emazweni abo. “Kunemithetho okufanele ilandelwe uma kuza odabeni lwabantu abakuleli ngokungemthetho.” URamaphosa uthe bayazama ukuxoxa namalungu e-Operation Dudula Movement, kepha wathi futhi zikhona nezinyathelo zomthetho ezithathelwa amalungu ale nhlangano. URamaphosa uthe nabo njengohulumeni bayazinuka amakhwapha ngodaba lwabantu abakuleli ngokungemthetho. “Siyabheka ukuthi ngabe thina siyayidlala yini indima okufanele siyidlale uma kuza odabeni oluthinta abakuleli ngokungemthetho.”