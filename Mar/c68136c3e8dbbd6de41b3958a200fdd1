NGAMAFUPHI * KULINDELEKE ukuthi ukhangise ngeKwaZulu-Natal, uphinde ufukule nomnotho wesifundazwe embukisweni wezizinda zomnotho ezisezwenikazi i-Afrika, i-Economic Zones Africa Expo. Lo mbukiso uzobe uqala ukusingathwa kuleli, uzoba ngo-Okthoba 18-20 eNkosi Albert Luthuli Convention Centre. Amazwe ase-Afrika, azokhangisa ngezizinda zawo zomnotho embukisweni kanti iNingizimu Afrika, izokhangisa ngezizinda zayo zomnotho eziwu-11 kanti KwaZulu-Natal zimbili izizinda, okubalwa namachweba nezizinda zezimboni. * KUSHAYELWE ihlombe ngabaningi ukubuya komzila wezindiza zakwaSAA, osuka eGoli uye eThekwini. Umzila wamiswa ekuqaleni kukaMashi 2020, ngenkathi kuhlasela ubhubhane iCovid-19. Ngeledlule indiza esuka eGoli ethe cababa esikhumulweni sezindiza iKing Shaka, yamukelwe ngenhlokomo. UNgqongqoshe wezokuThuthukiswa koMnotho nezokuVakasha eKZN, uMnuz Ravi Pillay, uthe ukubuya kwale ndiza ngezinye zezinto ezinhle ezenzeka eKZN nezibuyisa ithemba.  * KUNXUSWA izakhamizi zaseThekwini, ukuba zivotele osomabhizinisi abasemkhakheni wezokuvakasha abangenele umqhudelwano oqalayo ukuba khona nonyaka, amaDurban Business Tourism Awards. Ukuvota kuqale izolo kanti kuzovalwa ngoLwesihlanu oluzayo ngo-11 ebusuku. Umphakathi uvotela umkhakha owodwa okuyiService Excellence, oqoka onebhizinisi elivelele elijabulisa neliheha izivakashi, njengo-rikshaw, indawo yokulala nemicimbi. Ukuvota ungena ku-www.durbantourismawards.com ebese ulandela imiyalelo. Umcimbi wokuklomelisa abavelele kulindeleke ube ngoMeyi nonyaka.