MHLENGI SHANGASE KUHLEHLE umcimbi wokuthweswa kwezitshudeni imiyezane enyuvesi yakuleli, i-Unisa,  emuva kokuba abasebenzi befike baphazamisa. Le nyuvesi isihlehlise yonke eminye imicimbi ebekumele ibe khona emuva kwalokhu kuphazamiseka. Okhulumela i-Unisa, uMnuz Victor Dlamini, uxolisile kwizimenywa ebezikhona nakwizitshudeni obekumele zithweswe iziqu emuva kwalokhu kuphazamiseka. Uthe emcimbini wokuthweswa kwezitshudeni iziqu ngoLwesibili, kufike abasebenzi abangaphansi kweNational Education, Health and Allied Workers' Union (Nehawu), babhikisha. “Abaphathi benyuvesi bamatasa baxoxa neNehawu mayelana nezikhalazo zabasebenzi, ezenze yaphazamisa umcimbi.” Uthe bazokwenza ezinye izinhlelo zokuthi labo abaphazamisekile bakwazi ukuphinde bathweswe iziqu. “Kungekudala, sizomemezela ezinye zezinhlelo esizozenza kulabo abaphazamisekile. Okwamanje simise yonke imicimbi ethinta ukuthweswa kweziqu size sikhiphe isimemezelo,” kusho uDlamini. Namhlanje bekumele kube nemicimbi emibili yokuthweswa kweziqu ngo-10 ekuseni kanjalo no-6 ntambama. Esinye sezitshudeni, uJessica Hughes, sibuze ekhasini lesikhungo ukuthi njengoba sihambe amakhilomitha angaphaphezu kuka-1 000, sizothwala iziqu kwase kuba nokuphazamiseka, ngabe unini omunye umcimbi? Nezinye izitshudeni bezikhala ngokuthi zichithe imali ziqasha ama-gown nezinye izinto, zafika nemindeni kodwa uhlelo lwaphazanyiswa ngabasebenzi. Ezinye ezinkundleni zokuxhumana zithe akukho okucacayo ukuthi olunye uhlelo lokuthweswa kweziqu luzoba nini njengoba kumane kwathiwa zizokwaziswa. USibongile Yokwana MaNjilo, uthe uphatheke kabi ngoba bekumele athwale iziqu izolo, kodwa wathola umyalezo wokuthi sekuhlehlisiwe. Kwenzeka lokhu nje, bese kuphele cishe iminyaka emibili ingekho imicimbi yokuthweswa kwezitshudeni iziqu ezikhungweni eziningi ngenxa yeCovid-19. Izikhungo eziningi bezisebenzisa uhlelo lobuchwepheshe ukuthwesa iziqu izitshudeni. Uhlelo lokuthwesa iziqu kulesi sikhungo beluqale ngoMsombuluko.