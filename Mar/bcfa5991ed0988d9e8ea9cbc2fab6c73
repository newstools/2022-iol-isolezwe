UMNDENI wentombazane eneminyaka engu-16 yakwa-A eMlaza, okusolwa ukuthi idutshulwe yabulawa yisoka layo ngoLwesine, aweneme ngendlela amaphoyisa alusingethe ngayo udaba. UBanele Mthembu, obefunda uGrade 10 eZwelethu High khona eMlaza, kuthiwa udutshulwe ngumsolwa kusaphele imizuzu embalwa ebuye esikoleni. Umfowabo, uMnuz Nkululeko Mthembu, uthe ngokusho kukayise, uBanele wabuya wakhumula umfaniswano wesikole, wahlala kancane kusofa, engumuntu ozosukuma masinyane ayowuwasha. Uthi ngokuphazima kweso wabona sekutheleka amaphoyisa ekhaya ezomtshela ukuthi akaphuthume endaweni yesigameko azobhekisisa ukuthi iyo ngempela yini indodakazi yakhe le okuthiwa isidutshuliwe. “Uthe uma efika kulo muzi okwa-A, nebala wathola ukuthi nguye uBanele, udindilizile, udutshuliwe kanti nasemzimbeni akagqokile,” kusho uNkululeko. Uthi emva kwesigameko bathola ulwazi lokuthi umuntu obulele uBanele yisoka lakhe okuthiwa lingunogada wenyanga edumile endaweni. Ulandise Isolezwe ukuthi kuningi okukhomba umsolwa, phakathi kwakho yimiyalezo ayithumelela yena uBanele, ethi useyazi ukuthi kunomfana abonakale ehleli naye esikoleni futhi iyamdina yena leyo nto. “Omunye umyalezo uwuthumele umngani kaBanele, emtshela ukuthi yena uma edinwe ngumuntu umenza noma yini,” kusho uMthembu. Okokugcina, uthe indlu isidumbu sikaBanele esitholwe kuyo ngeyomngani wakhe umsolwa. Uthi lonke lolu lwazi baludlulisele emaphoyiseni kodwa kunokuthi abophe umsolwa, abonakala ehudula izinyawo. “Siyazibuza siyaziphendula ukuthi umsolwa akaboshwa ngani ngoba bonke ubufakazi bukhomba yena. Indlela alusingethe ngayo amaphoyisa lolu daba ayisigculisi thina siwumndeni,” kusho uMthembu. Uthe okubuhlungu ukuthi umsolwa unesibindi sokulokhu ecanasa ngakubo sengathi alukho olubi alwenzile. Okhulumela amaphoyisa KwaZulu-Natal, uColonel Thembeka Mbele, uthe icala lokubulawa kukamufi liphenywa ngamaphoyisa esiteshi saseMlaza. 