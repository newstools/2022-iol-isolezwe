OWESIFAZANE waseMzimkhulu odukelwe yisidumbu sengane yakhe emakhazeni esibhedlela ayelashwa kuso, uthi ngeke akuthole ukuphumula engazi ukuthi kwenzakani ngaso njengoba kungacaci namanje ukuthi siduve kuphi. UNksz Masivuye Mkulisi (24) owaphuthunyiswa eRetlvie ngoFebhruwari 13 eququdwa yizinhlungu esiswini, uthi inkinga yaqala ngenkathi abahlengikazi belahla isidumbu sengane yakhe emgqonyeni ngaphandle kwemvume yakhe. “Ngixakekile nje sengithola ukuthi ilahlwe emgqonyeni ingane yami obesekuphele izinyanga eziyisithupha ngiyithwele. Yilapho engivuke khona umbhejazana kubahlengikazi nodokotela, ngibabuza ukuthi basenzeleni leso senzo bengangitshelanga lutho mina engingumama wengane, ”kusho uNksz Mkulisi. Eqhuba uthe abasebenzi besibhedlela bayifune baze bayithola ingane yakhe, okwase kulahlwe isidumbu sayo, maqede bayoyigcina emakhazeni esibhedlela. Uthe ngemuva kokuthi alulame waqonda ngqo emakhazeni ngenhloso yokukhipha isidumbu sengane ukuze akwazi ukuyoyingcwaba kodwa wafike wathola ukuthi akekho noyedwa umsebenzi wakhona onolwazi ngaso. “Sengigqigqe isibhedlela ngaze ngaphithanelwa yikhanda njengoba namanje ngingakutholi ukucaciseleka ngokwenzekile. Okubuhlungu wukuthi ngisesemakhandleleni ngoba ngizimisele ngokungcwaba ingane yami. Inhliziyo yami iyaqaqamba ngesenzo sabahlengikazi nodokotela bakulesi sibhedlela. Angazi ngempela ukuthi ngangoneni kubani?"   kukhala owesifazane. Uthe okuyoze kumkhulule emoyeni wukutholakala kwesidumbu sengane yakhe azimisele ngokusingcwaba. Ethintwa okhulumela uMnyango wezeMpilo KwaZulu-Natal, uMnuz Ntokozo Maphisa, uthe: "UMnyango ukhathazekile ngalezi zinsolo, futhi singakuqinisekisa ukuthi lolu daba luyaphenywa. Kumanje sekulindwe umphenyi nemiphumela yophenyo." 