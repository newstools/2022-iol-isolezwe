LIVULELWE icala ikhansela lakuMasipala i-Alfred Duma, elisolwa ngokushaya ilungu lomphakathi. Ikhansela laku-ward 20, uMnuz Abbas Warasally, lisolwa ngokushaya ilungu lomphakathi, uMnuz Msawenkosi Zuma, ngesikhathi kunomhlangano wokukhetha ikomiti lomphakathi. Ngokuthola kweSolezwe, uZuma ushaywe ngempama emva kokuhilizisana noWarasally. Umthombo olwazi kahle lolu daba, uthe uZuma kanye namalungu omphakathi bebengajabule ngendlela okusingathwe ngayo uhlelo lokuqokwa kwekomiti lomphakathi. “Amalungu omphakathi abengajabule ngokuthi kukhona abantu abangahlali kule-ward abavunyelwe ukuthi bavote. Enze isiphakamiso sokuthi wonke umuntu osemhlanganweni abhekwe ukuthi uyavela yini ohlwini lwabavoti, kepha leso siphakamiso sachithwa. “Emva kwalokho kube sekufundwa uhlu lwabantu okuthiwe ibona abakhethiwe ukuthi babe sekomitini lomphakathi ngaphandle kokuthi kuvotwe. Ngesikhathi uZuma ekhombisa ukungahambisani nalokhu, kube nokuhilizisana phakathi kwakhe nekhansela. Ikhansela libe selidinwa, lamshaya ngempama.” Okhulumela amaphoyisa KwaZulu-Natal, uColonel Nqobile Gwala, uthe amaphoyisa aphenya icala lokushaya. "Ovule icala uthe ushaywe umsolwa owaziwayo ngesikhathi kunomhlangano womphakathi.” UWarasally uziphikile izinsolo abekwa zona kepha wenqaba ukwenaba ngalolu daba. “Ngizwile ukuthi kunecala engivulelwe lona. Engingakusho ukuthi angizazi lezi zinsolo engibekwa zona. Ngoba udaba lusenkantolo, ngeke ngikwazi ukuphawula. Ngizolinda isinqumo senkantolo.” I-ANC kwisifunda iJosiah Gumede, isigxekile lesi sigameko. Unobhala we-ANC kulesi sifunda, uMnuz Bonga Hlomuka, uthe isigameko sibashiye bedumele. UHlomuka uthe ngesikhathi kuqhubeka umhlangano, amalungu omphakathi abesatshiswa onogada ababehlome bephelele. “Sesifake isikhalo ehhovisi likasomlomo naseMnyangweni wezokuBusa ngokuBambisana neziNdaba zoMdabu. “Njenge-ANC siyazwelana nabantu base-Alfred Duma. Kubukeka sengathi ziningi izinkinga abazobhekana nazo kule minyaka emihlanu ezayo.” Okhulumela umasipala, uMnuz Siyabonga Maphalala,