ISIKAPAKELE KwaZulu-Natal imikhankaso yokulwa nabokufika abakuleli ngokungemtheth, i-Operation Dudula njengoba abagqugquzeli bayo beqinisekise ukuthi izoqala eThekwini ngeSonto. Umgqugquzeli walo mkhankaso KwaZulu-Natal, uMnuz Mfanafuthi Dumakude, uveze ukuthi basahlela omunye abafuna ube seMgungundlovu ngoMgqibelo. Kuzokube kungokokuqala lo mkhankaso uba KwaZulu-Natal njengoba ibigxile eGauteng. UDumakude uveze ukuthi amalungu ayingxenye yawo azohlanganela enkabeni yeTheku, eWorkshop, ngeSonto lapho kuzokwethulwa ngokusemthethweni igatsha lale nhlangano KwaZulu-Natal. Uqhube wathi emva kokwethulwa ngokusemthethweni komkhankaso, bazobe sebewuqala enkabeni yedolobha. “Ngingakuqinisekisa ukuthi ngezi-27 siyobadudula eThekwini. Sikhathele yile nyakanyaka eyenzeka kuleli dolobha.” UDumakude uthe ngeSonto bafuna ukulungisa umonakalo athe udalwa ngabokufika kuleli dolobha. “Sifuna ukulungisa le nyakanyaka yokushushumbiswa kwezidakamizwa. Abantu bangaphandle badune amabhilidi enkabeni yeTheku. “Angeke siyimele le nto yabo yokuncintela abantu bakuleli amathuba omnotho njengoba bencintela abantu abadayisa emgwaqweni nabama-tuck shop. Njengamanje bavala indlela, akuhambeki eWorkshop.” UDumakude uthe okubacasula kakhulu wukuthi uhulumeni wakuleli uyahluleka ngukulawula ukungena kwabokufika kuleli. “Kufanele kulawulwe ukungena nokuhamba kwabokufika kuleli, hhayi le nto eyenzeka kuleli lizwe. Okuyinkinga ngabantu bokufika abagcwele lapha wukuthi bayingozi. Baphatha izibhamu ezinkulu, bangamavukela mbuso axoshiwe ngasemakubo, sebezohlupha laoha.” UDumakude uthe basahlela ukuba nomkhankaso eMgungundlovu kodwa wathi abanasiqiniseko sokuthi lo mkhankaso uzogcina uqhubekile yini ngoMgqibelo. Uthe okwenza bafune ukuba nomkhankaso eMgungundlovu yingenxa yesigameko esenzeke kuleli dolobha ngeledlule, lapho kwatholana khona abakuleli nabokufika.Kulesi sigameko kwashona umuntu oyedwa, nokusolwa ukuthi wadutshulwa ngabokufika. Khonamanjalo kushode ozogadla ngesikhathi amalungu e-Operation Dudula eGoli, ebhekana ngeziqu zamehlo namalungu e-EFF ngaphandle kwesiteshi samaphoyisa, eDobsonville.Amalungu alezi zinhlangano kudingeke ukuthi ahlukaniswe ngamaphoyisa ngesikhathi enemibhikisho kulesi siteshi samaphoyisa. Amalungu e-EFF abeze kulesi siteshi ezokweseka uMnuz Victor Ramerafe, obezovulela umholi we-Operation Dudula, uMnuz Nhlanhla Lux Dlamini, icala.URamerafe uvulele icala uDlamini emva kokuthi amalungu e-Operation Dudula egasele emzini wakhe ngeledlule, emsola ngokudayisa izidakamizwa.UNobhala we-Operation Dudula, uMnuz Pat Mokgalusi, uthe baphoxekile ngesenzo se-EFF sokweseka umuntu osolwa ngokudayisa izidakamizwa. Ukuphikile ukuthi bashaya, basabisa baphinde bacekela phansi impahla kaRamerafe. “Yonke imikhankaso yethu iholwa ngamaphoyisa. Sasingamhlasela kanjani phambi kwamaphoyisa? Kungani evulela icala uLux kuphela? Kungani engasivuleli sonke icala ngoba sasikhona.” Okhulumela i-EFF, uMnuz Sinawo Thambo, uzigxekile izenzo zamalungu e-Operation Dudula. Uthe izenzo zamalungu ale nhlangano zibhebhethekisa udlame phakathi kwabantu abamnyama, wenza izinsolo zokuthi le nhlangano ixhaswa ngabamhlophe ngukuthi idale udlame phakathi kwabantu abamnyama. UThambo ukuphikile ukuthi uRamerafe udayisa izidakamizwa.  