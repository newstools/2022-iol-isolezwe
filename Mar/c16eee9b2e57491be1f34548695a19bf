UKHALA ezimathonsi umndeni wakwaNgonyama eLamontville, eThekwini, olahlekelwe yikho konke obunakho ngesikhathi ushelwa yindlu yawo engamakamelo amane ngeledlule. Ilungu lomndeni, uNksz Nosipho Ngonyama, utshele Isolezwe izolo, ukuthi ngoLwesithathu, okuwusuku olwandulela usuku lwesigameko (uLwesine), kwahamba ugesi isikhathi eside. Uthi njengokwejwayelekile, bacisha wonke amaplaki kagesi ukuzama ukuvikela impahla yabo ikakhulukazi leyo esebenza ngogesi. Uthe baze balala ugesi ungabuyile. “Ngabo-6 ekuseni wabuya, cishe imizuzu emibili waphinde wahamba. Ngoba ngangilungiselela ukuya etohweni, nengane (6) efunda isikole, sageza ngamanzi abandayo, sahamba,” kusho uNksz Ngonyama. Uthi abantu abasala kulo muzi kwaba ugogo wakhe oneminyaka engu-81  nengane yakhe eneminyaka emine. Uthi ngokusho komakhelwane abamshayela ucingo, bemazisa ukuthi akabuye ekhaya ngoba kuyasha, ugesi wabuya ngo-8 ekuseni. “Ngesikhathi owabuya ngaso, ugogo wayesemnyango ematasa enginekela izingubo engangikade ngiziwashile. Uthi wayizwa into ethi ’qhu; kodwa wanganaka ngoba wayengazitsheli ukuthi ugesi ngoba sasikhiphe yonke into kumaplaki,” kusho uNksz Ngonyama. Uthi balahlekelwe yikho konke futhi abazi ukuthi bazoqala ngaphi balungise isimo. Uthi abezicishamlilo nezinhlekelele baveze ukuthi umonakalo uqale kwi-main switch ngakho ukukhipha yonke into kumapulaki abo, kwakungeke kusize ngalutho. Uthi badinga usizo lokuqala kabusha. Ukhale ngokuthi abazange bakuthole ukunakwa yikhansela lendawo ngoba bathi uma befika ehhovisi lalo. Uthi bayalelwa ukuthi bashiye inombolo yabo yocingo kodwa abakaze bathole cingo oluvela ekhanseleni. Okhulumela uMkhandlu weTheku, uMnuz Msawakhe Mayisela, uthe bayezwelana kakhulu nomndeni ngesehlakalo. Uthe isigameko esifuze lesi yinto engavamile ukwenzeka ngoba imvamisa i-main switch kagesi oxhunywe ngokusemthethweni yakhiwe ngendlela yokuthi uma kwenzeka into engadala inhlekelele, ivele izicishele ngokwayo ukunqanda inhlekelele yomlilo. “Silutholile ulwazi ophikweni lwezicishamlilo zomkhandlu. Bayile endaweni yesigameko ukuyokwelekelela nethimba lethu lezinhlekelele lanikela ngosizo lokuqala. Sizophinde sibheke ukuthi yikuphi okunye esingakwazi ukulekelela ngakho,” kusho uMayisela.  