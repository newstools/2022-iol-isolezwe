KUNGASE kuvele obala ukushayisana kweNdlunkulu kaZulu, uma sekukhunjulwa iSilo esisanda kukhothama, uGoodwill Zwelithini kaBhekuzulu. Izinhlangothi ezizalanayo eNdlunkulu kaZulu, zihlela ukuba nemikhuleko eyisikhumbuzo sokuphela konyaka kwebuza uMdlokombane, ezindaweni ezahlukene ngosuku olulodwa. Omunye umkhuleko uhlelwa ngabaseka iSilo uMisuzulu kaZwelithini. Lo mkhuleko uzokuba kusasa esigodlweni, KwaKhangelamankengane. Umkhuleko wesibili uhlelwa ngoNdlunkulu bakaMdlokombane. Uzokuba sesigodlweni KwaKhethomthandayo, khona kusasa. Zombili izinhlangothi zikuqinisekisile ukuthi imikhuleko yazo iyaqhubeka. Uqhekeko eNdlunkulu luqale ukugqama ngesikhathi kukhothama iSilo, lalandelwa wumbango wesihlalo sobukhosi. Akucaci ukuthi uhulumeni waKwaZulu-Natal, uzokweseka muphi phakathi kwale mikhuleko yakusasa. Ekuqaleni uhulumeni wesifundazwe udalule ukuthi uzokuba nomkhuleko wokukhumbula uMdlokombane, KwaKhethomthandayo. Ngemva kokuthi abeseka iSilo uMisuzulu beveze ukuthi ngeke bawuthamele umkhuleko uzokwenzelwa KwaKhethomthandayo, uhulumeni waKwaZulu-Natal ushaye ingqimphotho washintsha, wathi uzodedela iNdlunkulu isingathe umkhuleko. Izolo okhulumela ihhovisi leSilo, uMntwana uThulani Zulu, ukuqinisekisile ukuthi kusasa kuzokuba nomthandazo wokukhumbula usuku okwakhothama ngalo uMdlokombane KwaKhangelamankengane. UMntwana uThulani uthe kungenzeka kube neminye imicimbi yokukhumbula iSilo kodwa wathi umcimbi ohlelwa yihhovisi leSilo uzokuba KwaKhangelamankengane. “Ngeke sazi ukuthi izokuba mingaki imicimbi ngoba phela Inkosi baningi abantu eyathinta izimpilo zabo, abazofuna ukuyikhumbula ngezindlela ezahlukene. “Kodwa, engikwaziyo yilokhu komkhuleko ozokuba sesigodlweni KwaKhangelamankengane. Okunye akukakafiki ezindlebeni zami,” kuchaza uMntwana uThulani. Uqhube wathi ukuphela konyaka kwakhothama iNgonyama uZwelithini, kufanele kube yisahluko esisha eNdlunkulu. “Sidinga ubumbano. Ziningi izinto esingaboni ngaso linye ngazo. Kodwa manje sekufanele sibumbane.” UMntwana uMbonisi Zulu, ongumfowabo weSilo esisanda kwebuza, ukuqinisekisile ukuthi uyaqhubeka umkhuleko ozokuba esigodlweni kwaKhethomthandayo. Nokho uMntwana uMbonisi uthe akanayo imininingwane egcwele ngomkhuleko njengoba uhlelwa ngoNdlunkulu. UMntwana uMbonisi ubeke kanje: “Engingakutshela khona ukuthi iziNdlovukazi yizona eziphambili. Umkhuleko uzokuba kwaKhetha. IziNdlovukazi yizona ezaqhamuka nombono wokuthi kube nomkhuleko, wabe useyemukelwa.” UMntwana uMbonisi uthe bebengakanqumi ukuthi izokuba nini imicimbi yokugezwa kwezigodlo nokugezwa kwesihlalo, ayememezele ukuthi izokwenziwa njengoba kuphela unyaka kwaguqa iSilo. Ayiphumelelanga imizamo yokuthola okhulumela uhulumeni waKwaZulu-Natal, uMnuz Lennox Mabaso, ukuba aphawule. Ophethe izintombi uDkt Nomagugu Ngobese, weNomkhubulwane Cultural Group, uthe abasoze bawakhohlwe ngamagalelo eSilo esikhotheme. UDkt Ngobese uthe izintombi zizokuba yingxenye yomkhuleko ozokuba KwaKhangelamankengane. “Ihlalankosi likwaKhangela. Nathi sizokuya lapho kukhona iSilo.” Inyosi yeSilo, uMnuz Buzetsheni Mdletshe, uthe usuku lwakusasa ufisa ukuthi lube isiqalo esisha kuZulu. Uthe isizwe kufanele sikhulekele ubumbano. UMdletshe uthe uzohlezi njalo emkhumbula uMdlokombane. "Noma kungaze kuhlangane iminyaka elishumi iNgonyama yakhothama, kumina kuyoze kufike usuku lokugcina empilweni yami ngingakayikhohlwa."  "Isona Silo esinqobe izizwe ngokumamatheka. Kuwo wonke amazwe ebengiwahamba neSilo, akukho lapho sake satoyizelwa khona. Besemukeleka kuzo zonke izindawo, ngisho naphesheya."