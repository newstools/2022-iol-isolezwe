MHLENGI SHANGASE I-Democratic Alliance (DA) ifuna umbiko ogcwele kuNgqongqoshe wamaPhoyisa kuleli, uMnuz Bheki Cele, ngezinyathelo ezithathelwe amaphoyisa alahla izibhamu noma okuduka izibhamu zawo. Okhulumela iqembu kwezithinta amaphoyisa, uMnuz Andrew Whitfield, uthe cishe u-30% wezibhamu ezantshontshwa noma ezaduka emaphoyiseni  eminyakeni eyishumi edlule, azikatholwa kuze kube yimanje. Uthe okubuhlungu kakhulu ngukuthi ezinye zazo izibhamu ngezinkulu futhi eziyingozi. Ubalule ukuthi izibalo ngezibhamu eziduke emaphoyiseni uzithole empendulweni kaCele abembuze yona ePhalamende. “Kwizibhamu ezingu-7 331 ezantshontshwa eminyakeni edlule, kusatholakale kuphela ezingu-5 170. Lokhu kuyashaqisa kodwa okushaqisa kakhulu wukuthi ezinhlamvini ezingu-10 808 555 ezaduka, u-75% kuphela wazo osatholakele okusho ukuthi ezingu-2 672 578, namanje azikatholakali.” Uthe bathole nokuthi kunezinye izibhamu ezinkulu ezebiwe ezingakatholakali uCele angazange azifake empendulweni yakhe, abasazombhalela bambuze ngazo. Uqhube wathi izibhamu akhuluma ngazo ngezinkulu ezingu-238 kanjalo nezincane zingu-89. “Siyazi ukuthi ezinye zezibhamu nezinhlamvu ezidukayo zigcina zisezandleni zezigebengu, zisebenze ukwenza ubugebengu namacala anodlame kuleli.” Uthe ngo-Agasti nyakenye, banxusa amaphoyisa ukuthi enze uphenyo ngezibhamu ezikhona kuzona zonke iziteshi. “Kuze kube yimanje lokhu akukenziwa kanti iziteshi zamaphoyisa seziphenduke inkundla lapho izigebengu zidlalela khona uma zifuna izibhamu. Abantu bazowathemba kanjani amaphoyisa uma izibhamu ezilahleka eziteshini zawo, zingatholakali?” Uthe bayafuna ukwazi ukuthi amaphoyisa alahla izibhamu athathelwa ziphi izinyathelo? “Sikholelwa wukuthi labo okutholakale ukuthi bazilahle ngenxa yobudedengu, kumele babekwe amacala noma bakhonjwe indlela. Yiyona ndlela engaqeda isihlava sokuduka noma sokulahleka kwezibhamu ezigcina zibulele abantu abamsulwa.” Empendulweni kaCele, uveza izibalo zezibhamu eziduka unyaka nonyaka kusuka onyakeni wezimali u-2010/2011 kuya ku-2020/2021. 