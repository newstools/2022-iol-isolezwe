MHLENGI SHANGASE ISIKHULU esiphezulu sohlaka lwezempilo ezikhungweni zemfundo iHigher Health, uDkt Ramneek Ahluwalia, sithi u-60% wezitshudeni ezikhungweni zemfundo, zibhekene nokhwantalala. UDkt Ahluwalia obethula inkulumo engqungqutheleni yamakolishi omphakathi ehlelwe nguMnyango weMfundo ePhakeme izolo, uthe lolu hlaka lusiza inqwaba yezitshudeni minyaka yonke, ingabe isazibulala. Uthe isitshudeni esisodwa kwezintathu, siyakhulelwa, bese singabuyeli ukuzoqedela iziqu. “Ziningi izitshudeni esizisizayo ngokuthi sizeluleke ukuba zingazibulali. U-60% wezitshudeni unokhwantalala nezifo ezithinta umqondo. Nyakenye, sisize izitshudeni ezingu-22 000 ukuthi zingazibulali.” Uthe basize izitshudeni ezingu-14 000 ebezikhala ngodlame lwezobulili. “Uma ubheka u-80% wezehlakalo ezithinta ukuhlukunyezwa ngokobulili awenzeki ezikhungweni zethu, wenzeka ngaphandle kodwa inqwaba yezitshudeni esizisizayo ukuze zingagcini sezizibulala. Kuyadingeka ukuthi izitshudeni zibe yingxenye yalezi zinhlelo ukuze zikwazi ukwelapheka uma zingaphathekile kahle,” kubeka uDkt Ahluwalia. Uthe ukhathazekile ngokuthi u-3.4 million wabantu abasha abaphakathi kuka-15 kuya ku-24, kabafundi futhi abanye kabasebenzi. “Izinga lokungasebenzi kwentsha liphezulu njengoba ingu-66.5% intsha efuna amatoho. U-2 million wayo ayiphothulanga ngisho u-matric. Amakolishi omphakathi asiza ekutheni kufunde abantu abancane, nabadala.“ Uthe la makolishi omphakathi angu-9 kuphela kanti asungulelwa ukuthi asize labo abafuna ukuphucula izifundo zabo okubalwa uhlelo iSecond Chance loMnyango weMfundo eyisiSekelo nezinye izinhlelo zamakhono. “La makolishi abalulekile ngoba awafundisi nje kuphela imfundo yabadala kuphela kodwa kwakhiwe namathuba adingwa yilowo mphakathi. Kuyadingeka ukuthi kususwe imigoqo eminingi kwezemfundo njengokuthi uma uphase i-NCV awukwazi ukungena enyuvesi. Uma ufeyile isifundo esisodwa wenza iBCom Honours kwi-Accounting, uziqala phansi zonke ezinye noma uziphasile kodwa ngenxa yokuthi nje ufeyile esisodwa sazo.” Uthe le migoqo yayenzelwe ukuvimba abantu abamnyama. Ukhale nangokuthi kubafundi abangu-100 abaqala uGrade 1, ngabayisithupha kuphela abagcina ngokuthwala iziqu emanyuvesi, u-94 abawazi uphelelaphi. Uthe sebathuthwa bonke othisha be-ABET besuka ekuqashweni yiminyango yezifundazwe baya koqashwa ngaphansi komnyango wakhe ngaphansi kwamakolishi omphakathi angu-9. “Laba basebenzi babehola imali engafani kanti manje bonke sebethola imali efanayo. Sebesebenza namahora afanayo, izimo zabo zokusebenza seziyafana.”  