KUSOLWA ukuthi bekusesidlekeni okudayiswa kuso izidakamizwa emjondolo okuqothwe kuwo abayisithupha bashona, kwalimala kabi ababili abaphuthunyiswe esibhedlela, kwaN eMlaza ngoMsombuluko emini. Kulesi sigameko kushone uSanele “Xhwele” Shabalala (27) wakwa-W eMlaza, u-Andile “Flo” Zikhali (31) wakhona kwa-N nabanye abane (angatholakalanga amagama abo). Ngesikhathi Isolezwe lihambele endaweni yesigameko izolo, umjondolo okubulawele khona laba ubusahenqwe ngentambo yamaphoyisa uvaliwe. Amalungu omphakathi abekhona aqinisekisile ukuthi umnikazi wawo awamazi kahle kodwa bekuyindawo ehleze igcwele ’amaphara’ asuka ezigcemeni ezehlukene obekwenza ziqine izinsolo zokuthi bekudayiswa izidakamizwa kulo mjondolo kuphinde kubhenyelwe khona. Uyise kaSanele, uMnuz Zamukuthula Hadebe, uthe akukho zitha indodana yakhe ebike yambikela ngazo futhi ubazi ukuthi izibhemela insangu nje kuphela. “Bekuwumuntu obehamba ezibambela amatoho emizini yabantu, ahlangane nabanye abafana engingazi-ke ukuthi bekuhlanganwa ngani.  Bengike ngizwe kuthiwa uyawubhema ugwayi oluhlaza yize ngingakaze ngambhadama ngoba ubengihlonipha kakhulu. Ngizwe kuthiwa ugcine ukubonakala emini bephelezele umakhelwane obeya emtholampilo. Bengisanda kufika ekhaya ngabo-12 ngesikhathi ngizwa kuqhuma isibhamu umlibe emijondolo engaphesheya lapho ajwayele ukuhlala khona nabangani bakhe,” usho kanje. Uthe bathole ngesigijimi ukuthi indodana yakhe ikhona kule ndlu okuqhuma kuyo isibhamu, nebala uma efika khona beyidindilizile ngaphakathi nabanye abane, oyedwa kubona ubesazama ukukhuluma. Uninakhulu ka-Andile, uNkk Thoko Zikhali, uthe bebezihlalela bobili nomzukulu emnakekela, osekuzoba nzima njengoba esezosala yedwa. “Sithuswe ukuqhuma kwesibhamu ezansi emijondolo ngendlela engajwayelekile kanti umzukulu wami ubegcine ukubonakala ehla ebheke ngakhona. Sisuke nomakhelwane sayobheka ngalapho kuqhume khona izibhamu kodwa ngenxa yokuthi sengimdala kuyehlela kakhulu lapho belimalele khona, kwehla omakhelwane abathe umzukulu akatholakalanga endlini kodwa utholwe ebangeni elifushane ukusuka endaweni yesigameko. Ngibuhlungu kakhulu ngomzukulu wami, ubehlonipha eziqoqela izinsimbi ayozidayisa athole imali njengoba ubengasebenzi,” kubalisa uNkk Zikhali. Elinye ilungu lomphakathi, elihlala eduze kwalapho kwehle khona isigameko, lithe bese kuhlale kuphithizela eduze komjondolo okubulawe kuwo laba abayisithupha. “Kubuhlungu indlela okwenzeke ngayo ngoba mhlawumbe kulimele abantu abangenacala. Kepha indlela obekugcwala ngayo amaphara, bekunzima ngisho ukushiya impahla uyinekile ngoba bewazi ukuthi ngeke uyifice sebeyithathile bayoyidayisa,” usho kanje. Okhulumela amaphoyisa KwaZulu-Natal, uBrigadier Jay Naicker, uthe amaphoyisa eProvincial Task Team aphenya amacala ayisithupha okubulala, namabili okuzama ukubulala. 