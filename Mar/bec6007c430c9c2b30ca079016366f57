MHLENGI SHANGASE BAYAVEVA abaholi bamaqembu ezepolitiki nezinhlangano zomphakathi ngokululwa komthetho wezinhlekelele kuleli ngesikhathi esiyinyanga. Izolo, uNgqongqoshe wezokuBusa ngokuBambisana neziNdaba zoMdabu kuzwelonke, uDkt Nkosazana Dlamini Zuma, uqede ukuqagela mayelana nokuvulwa kwezwe ngokugcwele, elula umthetho, iNational State of Disaster,  ngesikhathi esiyinyanga kuze kube u-Ephreli 15, 2022. Bekukukhulu ukuqagela ukuthi lo mthetho uzolulwa noma izwe livulwe ngokuphelele njengoba kuphele iminyaka emibili izwe lavalwa ngenxa yeCovid-19. UMengameli Cyril Ramaphosa uveze ukuthi basezinhlelweni zokuvula izwe ngokuphelele baqede ngalo mthetho wokulivala. Okwamanje izwe livalwe ngokwesigaba sokuqala okusho ukuthi kuzoqhutshekwa nokugqokwa kwezifonyo, ukugezwa kwezandla kanjalo nokuqhelelana. Okhulumela iDemocratic Alliance (DA) kwezokuBusa ngokuBambisana neziNdaba zoMdabu, uMnuz Cilliers Brink, uthe besingasekho isidingo sokuthi kululwe lo mthetho kodwa bekumele kuvulwe izwe ngokuphelele. Uthe le yimizamo kaDkt Dlamini Zuma yokuthi abambe amandla, i-ANC iqhubeke nokudla imali yeCovid-19. “Yisikhathi sokuthi uDkt Damini Zuma akhonjwe indlela. Ukuba ngundlovukayiphikiswa kwakhe kulahlekisela izwe ngemisebenzi. Babalelwa ku-10 000 abantu bakuleli abaveze ukuthi baseka ukuthi ongqongqoshe, bashenxe.” Umholi we-One South Africa Movement, uMnuz Mmusi Maimane, uthe uhulumeni usewalule kwanela amandla akhe. Uthe kumele kuqedwe ngalo mthetho kuvulwe izwe ngokugcwele. Umholi we-African Transformation Movement (ATM), uMnuz Vuyo Zungula, uthe kudingeka kushintshwe uMthethosisekelo ngoba abantu kabanawo amandla okuphawula ngokwenzekayo. Uthe sekuphele iminyaka emibili izwe livaliwe ekubeni abantu ngabe bayaphawula banqume ngokumele kwenzeke. I-AfriForum ithe izophindela enkantolo emuva kokululwa kwalo mthetho. Ithe asisekho isidingo sokuthi kuvalwe izwe ngoba bancane abantu abafayo, nabasezibhedlela ngenxa yegciwane. “Imizamo kahulumeni le yokuhlala emandleni ngoba asisekho isidingo sokuthi kuvalwe izwe,” kusho uMnuz Jacques Broodryk we-AfriForum. UMnuz Gerhard Papenfus weNational Employers' Association of South Africa (NEASA), uthe abantu bazoqhubeka babulawe yindlala ngenxa yokuvalwa kwezwe. Uthe uDkt Dlamini Zuma uzama ukuveza amandla akhe ngokulula lo mthetho. “Amanye amazwe ayayiyeka le mithetho yokuvala izwe, kuvulwa umnotho ngokugcwele, abantu bakwazi nokukhululeka. Kujivazwa amalungelo abantu ngokuthi kululwe isikhathi.” USolwazi Shabir Madhi waseWits, uthe ubezomangala ukube uhulumeni wenze into efanele, wavula izwe. “Bekumele okungenani uhulumeni alalele imibono yethu ngokuthi kuvulwe izwe, kuqedwe ngalo mthetho ngoba asisekho isidingo sokuthi kuvalwe izwe. Kumele sifunde ukuphila negciwane ngoba sihluleke sancama ukuvikela abantu ekutheni basuleleke ngalo.” Kushaye isikhathi sokushicilela okhulumela iANC uPule Mabe engatholakali ukuphawula. 