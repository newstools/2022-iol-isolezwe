KHETHA  SANGWENI  LIPHOXEKILE iciko laseThekwini, uLungelo Gumede, liyalelwa wumndeni womrepha ongasekho uRiky Rick, ukuthi lihlukane nokubukisa ngomfuziselo wakhe, eliwakhile. ULungelo ufake lo mfuziselo ezinkundleni zokuxhumana ememezela ukuthi uzobe ewubeke eBat Centre, eThekwini abantu abofika bazowubona. Kuphoqeleke ukuthi awumboze, ame kancane ukubukisa ngawo. ULungelo uthi emuva kwalokho uthintwe yinsizwa ethe ingeyakubo kamufi iqeqebula ngesiNgisi, ithi akasuse umfuziselo, ayeke ukukhangisa ngawo. ULungelo uthi baxoxile baqeda nale nsizwa eyichazela ukuthi ubezama ukuhlonipha umufi ngoba naye uyiciko. “Ngithe ngisacubungula inkulumo yalo mfana, kwase kungena ucingo lomuntu ozwakale ekhulile ngathi wumalume wakhona. Cha, yena ukhulume kahle wangichazela ukuthi basazama ukupholisa amanxeba. Bacela ngiwuhoxise umsebenzi wami kancane,’’ kusho uLungelo. Akakufihlanga ukuphoxeka kwakhe ngesinqumo somndeni, wathi akusenani kodwa. “Ngibabuzile ukuthi uRasta bamyekeleni ngoba umdwebile uRiky Rick, uBig Zulu wenze ingoma, uKabza de Small wenze ingoma kodwa mina ngiyavinjwa. Ngiyasola ukuthi umsebenzi wami ube sezingeni eliphezulu ngathi wuyena ngqo uRiky Rick. Ngiyawuhlonipha umndeni ngesicelo sawo. Akukho engizokwenza kodwa kubuhlungu kimi njengeciko,’’ kubalisa uLungelo. ULungelo uke wenza imifuziselo eyehlukene yabantu abadumile, kanti useke wahlonishwa ngeziqu zobudokotela. Okhulumela umndeni, uMelanie Gia Ramjee, uthe akuyona ingxabano kodwa umndeni usazama ukubhekana nesimo sokushonelwa kodwa kukhona izingxoxo phakathi kwawo neciko. “Umndeni weseka bonke ubuciko bokuhlonipha umufi kodwa kube yisicelo sawo nje ukuthi kumiswe umfuziselo kancane. Kuyaxoxiswana ngokuthi yisiphi isikhathi esikahle sokuwuveza,’’ kuchaza uMelanie. Ilungu lomndeni okuthiwa lixhumane noLungelo lithintwe kaningi lingalubambi ucingo nemiyalezo lingayiphenduli. URiky Rick ushone ngoLwesithathu ngesonto oledlule, kwasabalala ukuthi uzilengisile, kanti ukushona kwakhe kwethuse abaningi. Ungcwatshwe ngoLwesibili lwesonto eliphelayo enkonzweni obekungavumelekile kuyo izinkumbi.