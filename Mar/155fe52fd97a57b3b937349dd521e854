IDEMOCRATIC Alliance (DA) KwaZulu-Natal idlulise ukubonga kobeyilungu layo eliqavile kulesi sifundazwe oshiye leli qembu izolo, uNksz Mbali Ntuli. IDEMOCRATIC Alliance (DA) KwaZulu-Natal idlulise ukubonga kobeyilungu layo eliqavile kulesi sifundazwe oshiye leli qembu izolo, uNksz Mbali Ntuli. UNksz Ntuli ufake ngokusemthethweni incwadi yakhe yokwesula kuleli qembu kanjalo naseSishayamthetho. Esitatimendeni esifishane esithunyelwe yiDA kwabezindaba, umholi waleli qembu kulesi sifundazwe, uMnuz Francois Rodgers, uthe bayayemukela incwadi kaNksz Ntuli yokwesula. “SiyiDA KwaZulu-Natal, sithanda ukuthatha leli thuba ukumbonga uMbali ngamagalelo akhe ezigabeni ezahlukene zeqembu eminyakeni engu-15 edlule,” kusho uRodgers. Uthe bamfisela okuhle kukho konke ahlela ukukwenza kusukela manje. Ekhuluma neSolezwe ngoLwesithathu, uNksz Ntuli uthe bese kufike isikhathi sokuthi ayosebenza nomphakathi ngezindlela ezahlukene. Uthe kwesinye isikhathi kuyenzeka ukuthi uma kusetshenzwa ndawonye eqenjini, imibono ibuye ihlukane. “Kwesinye isikhathi uthola ukuthi imibono yakho ngokusebenzela umphakathi ayiyitholi kahle indawo lapho osuke ukhona yingakho ngithathe isinqumo sokuthi ngiyishiye iDA,” kusho uNksz Ntuli. Uveze ukuthi ubesevele ezizwa engaseyona ingxenye ephelele yeDA. Uthe phakathi kwezinto afuna ukuzenza, wukusebenzisa ulwazi analo ukufundisa futhi achushise abantu ngezindlela zokuzisimamisa empilweni futhi ababeke ebalazweni. Uthe uzogxila kakhulu kubantu abahlala ezindaweni zasemakhaya kanjalo nasemalokishini. Walile ukuphawula ngodaba lokuthi kungenzeka ukuthi ushiya kwiDA ngoba engowohlanga kuleli qembu elithathwa ngokuthi lilawulwa ngabamhlophe. Ugcizelele ukuthi uyazigqaja ngomsebenzi awenzele umphakathi iminyaka engu-15 ekwiDA. UNksz Ntuli ujoyine leli qembu esafunda eNyuvesi iRhodes, eneminyaka engu-19. Waba ngusihlalo wokuqala wophiko lwentsha kwiDA kuzwelonke, wagcina esengumholi walo. Useke waba yikhansela leDA kuMasipala iTheku. UNksz Ntuli usemnkantshubomvu kwezepolitiki njengoba eseke waphatha izikhundla ezihlukene kwiDA KwaZulu-Natal nasesiShayamthetho. 