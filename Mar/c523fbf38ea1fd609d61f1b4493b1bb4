UHLELO lokuqokwa komkhuzi wamaphoyisa omusha kuzwelonke, kufanele lunike uhulumeni ithuba lokulungisa umbutho wamaphoyisa, okuhlala kukhalwa ngawo imihla namalanga. UMengameli wezwe, uMnuz Cyril Ramaphosa, usanda kumemezela ukuthi kuzoba nethimba elizoqokwa elizosingatha umsebenzi wokuqokwa komkhuzi wamaphoyisa omusha. URamaphosa uzothola ithuba lokuqoka umkhuzi wamaphoyisa okokuqala selokhu athatha izintambo zokuphatha izwe. UMkhuzi wamaPhoyisa, uGeneral Khehla Sitole, uyagcina emsebenzini njengoba kuphela uMashi, lokhu kusho ukuthi kufanele uqale umsebenzi wokuthungatha ozovala isikhala. USitole ujoyina abanye abake babamba lesi sikhundla kodwa bangaliqeda ihlandla futhi baphuma kabi, besolwa ngezinto ezehlukene. USitole ungene ehlazweni ngonyaka odlule, ngoJulayi, ngesikhathi sezibhelu lapho okuthiwa wayengabonakali emphakathini futhi namaphoyisa awasebenzanga kahle. USitole ungene ezingxoxweni noRamaphosa, bavumelana ngokuthi akuhlukanwe ngokuthula. Uke wasolwa nangokungabambisani nabaphenyi be-Independent Police Investigative Directorate (IPID) odabeni oluthile abebelusebenza. USitole wayeqokwe ngo-2017, ngesikhathi sikamengameli osephumile, uMnuz Jacob Zuma. Ithimba elizoqokwa lizobe lilindeleke ukuthi lihlole umuntu ofanelwe wumsebenzi bese leluleka umengameli ukuthi kufanele aqashe bani. Izwe libhekene nenkinga enkulu yobugebengu nokusho ukuthi kukhona okufanele kwenziwe ngendlela ehlukile. Umuntu ozoqashwa uzobe ehlalelwe yinselelo yokusebenzela abantu abangaphezu kuka-50 million kuleli, yizifundazwe eziyisishiyagalolunye, aqinisekise ukusebenza ngendlela kwezinhlaka neminyango ehlukene embuthweni. Akuwona umsebenzi olula neze lo, kusobala ukuthi kufuneka umuntu onamava. Uthini ungoti wezokuphepha? Ungoti wezokuphepha ngaphansi kwe-Institute for Security Studies (ISS), uDkt Johan Burger uxoxe neSolezwe ngeSonto, wayichaza kabanzi le ndaba. UBurger uthi yisiqalo esihle ukuqokwa kwethimba elizosinga lo msebenzi ngoba kuzoba ngabantu abanolwazi abazokweluleka umengameli aqoke umuntu ofanele. “Kuhamba kahle impela ngoba umengameli usebenzisa iqhinga elifana naleli elasebenza kuqokwa inhloko yezokuShushisa, u-Advocate Shamila Batohi. Kusho ukuthi umengameli uzothola izeluleko nakuba ingekho into emphoqayo ukuba enze enjalo. Yisikhathi esibalulekile lesi emlandweni wezwe lethu,’’ kusho uDkt Burger. Ungoti uBurger ukhale ngokuthi sekunesikhathi lungekho uzinzo emaphoyiseni kuleli, wathi yisikhathi sokulungisa manje. “Uma ubheka kusukela ngo-2009, sesibe nabakhuzi bamaphoyisa abayisikhombisa ngibala nabebebambile. Kuyaqala selokhu kwasungulwa umbutho ngo-1995, ukuthi kube nohlelo oluvulelekile oluzobonwa yizwe lonke nokunika ithemba ukuthi luzoholela ekuqokweni komuntu ofanele,’’ kusho uBurger. UBurger uthe kubalulekile ukuthi kuqokwe umuntu ofanele kulo msebenzi ngoba uzobe ehlalelwe yizinselelo ezinzima zokubuyisa uzinzo embuthweni wamaphoyisa. Uthe kufanele aqinisekise ukuthi unabantu abafanele emikhakheni ehlukene embuthweni ngoba ngeke asebenze yedwa. Ubalule nodaba lokusebenzisana kwamaphoyisa nomphakathi, wathi kufanele amaphoyisa akuthole ukwesekwa. Zithini izinyunyana zamaphoyisa? Inyunyana yamaphoyisa iSouth African Policing Union (Sapu) iwubekile umbono wayo, yathi ilubheke ngabomvu lolu daba futhi  ineziphakamiso ezithile. Okhulumela iSapu, uMnuz Lesiba Thobakgale, uthe umengameli uthathe isinqumo esidinga ukunconywa. “Vele kade sisho ukuthi ukuqokwa komkhuzi wamaphoyisa kufanele kwenziwe ngale ndlela yokuqoka ithimba. Siyabonga kumengameli ukuthi wenze njalo. Kufanele kube yinto ebonwa ngabantu bonke, kubhekwe isipiliyoni neziqu anazo umuntu ngaphambi kokuqokwa,’’ Kusho uThobakgale. Ubeke iziphakamiso akholwa wukuthi kufanele zibekwe phambili wumkhuzi wamaphoyisa omusha. “Kufanele kuqedelwe uhlelo lokulungisa kabusha indlela yokusebenza, lapho izinsiza-kusebenza ziyiswa kakhulu lapho zidingeka khona. Amaphoyisa kufanele ahlome ngazozonke izinsiza ezidingekayo. Amaphoyisa akhushulwe ezikhundleni, angagcini esebenza enganelisekile. Ukubulawa kwamaphoyisa nokuzibulala kwawo kuyinkinga enkulu,’’ kushoThobakgale. Uthe kufuneka umkhuzi wamaphoyisa ozoba nokuzethemba nobuqotho, angangeni esilingweni sokudonswa ngosopolitiki ngekhala. UThobakgale uthe kungasiza ukusungulwa kwezinhlaka zamaphoyisa ezizobhekana nobugebengu obehlukene. Inyunyana yamaphoyisa iPolice and Prisons Civil Rights Union (Popcru), ithi ilindele ukuthi kuqokwe umuntu ofanele, ozolungisa izinkinga ezikhungethe umbutho wamaphoyisa. Okhulumela iPopcru, uMnuz Richard Mamabolo, uthe sebelinde ukuzwa amagama abantu abaqokelwe lo msebenzi. “Abantu abazoba sethimbeni kufanele babe nolwazi nesipiliyoni esifanele ukuze babheke umkhuzi wamaphoyisa ofanele ozokwazi ukumela nomsebenzi. Kufanele bawenzisise umsebenzi wabo, bangagcini icala ngoba yinto ebalulekile le kufanele bayenze,’’ kusho uMamabolo. Ebuzwa ngeqhaza likangqongqoshe nobudlelwano bakhe nokhomishana, uthe ubona sengathi kwenziwa ihaba ngokugxambukela kwezepolitiki. “Ngicabanga ukuthi kucacile phakathi komsebenzi kangqongqoshe wokwelusa abe yiso bese umkhuzi wamaphoyisa, asebenze aqinisekise ukusebenza kwansukuzonke. Izinkinga ezikhona ngezokushoda kwamaphoyisa agcine esethwele kanzima emsebenzini wabo,’’ kusho uMamabolo. Uthe ubona sengathi leli yithuba lokuqoka umuntu ofanele, kubuyiswe isithunzi sombutho, kwehle nobugebengu ezweni.