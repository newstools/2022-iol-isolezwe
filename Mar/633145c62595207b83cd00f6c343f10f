MHLENGI  SHANGASE ZIYAZIHLANGULA ekushiseni izimoto zenyuvesi nezabasebenzi kanjalo nokucekela phansi amabhilidi izitshudeni zasenyuvesi yaKwaZulu-Natal naseDurban University of Technology. Abaholi bemikhandlu yezitshudeni ebebevele ngaphansi kwekomiti lemfundo ephakeme ePhalamende izolo, bayazihlangula ekutheni izitshudeni ziyingxenye yalabo abashisa izikhungo kanjalo nezimoto okwenzeke kulezi zikhungo muva nje. Namalungu aleli komiti afuna ukwazi ukuthi ngobani abacekela phansi lezi zikhungo njengoba umkhulu umonakalo odalekile. USphelele Madondo womkhandlu wezitshudeni e-UKZN, uthe abayona ingxenye yabantu abashisa izikhungo wathi  akekho umuntu ongashisa into ayidingayo. Uthe okubuhlungu ngukuthi uma kukhona into eshiswayo kugxekwa umkhandlu wezitshudeni kuthiwe iwona. “Isimo asisihle  ngoba abanye abebebhikisha baze bavalela izitshudeni, kwenziwa imizamo yokuthi zidedelwe. Kumele kuphenywe inkohlakalo eyenzekayo uma kufunwa izindawo zokuhlala ngoba abanye baqala iziteleka ngoba befuna kubekhona abazohlomula.” U-Onwabe Magadla ongomunye wabaholi bomkhandlu wezitshudeni eDUT, uthe abeneme ngezinto eziningi ezenzeka enyuvesi kodwa ngeke bashise isikhungo. Ugxeke udlame oluqhubekayo wathi abakwazi nokubiza nemihlangano ngoba kunabaholi beSRC okubalwa nomengameli abamiswa inyuvesi. “Sikhuluma nje bane abaholi abamisiwe, izitshudeni zilala  ngaphandle zifuna indawo yokuhlala. Aseneme ngendlela iNSFAS eyenza ngayo izinto ngoba kunezimfanelo ezingakhishiwe.” USolwazi Nana Poku, umphathi wase-UKZN, uthe isimo sinzima enyuvesi njengoba kuvalelwe abasebenzi asebesaba ukuza emsebenzini. Uthe kunzima ukuqinisekisa abasebenzi ukuthi bazophepha uma beza emsebenzini ngenxa yovalo nodlame oluqhubekayo kushiswa izimoto zabo nezesikhungo. “Kudingeke sisebenze kanzima ukuze kudedelwe abasebenzi abebevalelwe ababhikishayo. Siyazi kunenkohlakalo eyenzekayo phakathi kwalabo abaqashisa ngezindawo zokuhlala, izitshudeni kanjalo nezinye zezisebenzi ngoba sihlale siphoqwa ukuthi sifune izindawo eziningi zokuhlala, kuthi kuphela unyaka sithole ukuthi ezinye zigcine zingahlalanga muntu ngoba sibe sincane isibalo sabebezifuna ekubeni sesizitholile.” E-UKZN izitshudeni zikweleta inyuvesi uR2.2 billion kanti njengoba kuqhubeka imishikisho zifuna ukubhaliswa zingakhokhile. EDUT kudingeke ukuthi kuhlehliswe izivivinyo zezitshudeni ezingu-128 ebezisalelwe izifundo ezimbalwa ukuze ziphothule iziqu zazo ngenxa yezibhelu osekushiswe kuzo izimoto ezevile ku-10. USihlalo wekomiti uNksz Nompendulo Mkhatshwa, uthe bafuna ukwazi ukuthi ngubani oshisa izikhungo nezimoto uma izitshudeni zizihlangula. “Kudingeka ukuthi abenza lokhu bavezwe esidlangalaleni, bavulelwe amacala baboshwe ngoba benza ubugebengu. Le nto izoya nakwamanye amanyuvesi uma kungenziwa lutho ngalabo abacekela phansi impahla.” Namanye amalungu ekomiti akugxekile ukushiswa kwezimoto nempahla okuthiwa kuzodla izigidi. 