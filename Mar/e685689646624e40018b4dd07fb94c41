BENZE isifungo sokuthi bazobulwela baze babuthole ubulungiswa abashayeli bamaloli abangaphansi kwenyunyana, i-All Truck Drivers Association (ATDF). Benze lesi sifungo izolo ngesikhathi bemashele emahhovisi eNational Bargaining Council For The Road Freight And Logistics Industry eMkhondeni, eMgungundlovu, ukuyohambisa uhlu lwezikhalazo zabo. Okhulumela le nyunyana, uMnuz Sfiso Nyathi, uthe lesi siteleka esikazwelonke ngoba ukungenami kwabashayeli bamaloli akwenzeki esifundazweni iKwaZulu-Natal kuphela. Phakathi kwezikhalazo athe ziseqhulwini ohlwini lwabo ukuthi bafuna kuqedwe indaba yokuqashwa kwabantu bokufika yizinkampani zamaloli zakuleli. “Sifuna ukuthi iBargaining Council iyiyeke le nto yokuthi ibhalise abashayeli bokufika ngabaphansi kwayo. Kufanele iqiniseke ukuthi amaloli aseNingizimu Afrika ashayelwa kuphela ngabashayeli bakuleli njengoba benza nje nakulawa amanye amazwe angomakhelwane ukuthi awabaniki amathuba okushayela abantu abavela kwamanye amazwe,” kusho uNyathi. Uthe okubacasulayo ukuthi izikhulu zezinkampani zigcina zisebenzisa ubukhona babashayeli bokufika ezinkampanini zazo ngendlela engesiyo.  Phakathi kwezinto azibalayo ukuthi bagcina bengakwazi ukulwela kahle iNational Minimum Wage ngoba abashayeli bokufika bona bamukela noma yimalini abayinikwa abanikazi bamaloli. “Enye into abayenzayo ukuthi kuthi uma umshayeli ongowokufika edale ingozi ngeloli abelishayela, kuthathwe imininingwane yakho wena ongowakuleli ibhaliswe phansi kube sengathi nguwe odale ingozi kanti kusuke kungowokufika. Le nto asiyithandi ngoba ingcolisa igama lethu, uthole sekuvela into ethi wake wagingqa iloli ekubeni ungakaze uligingqe,” kusho uNyathi. Uthe isikhathi esiningi lokhu izikhulu zezinkampani zikwenza ngoba laba bashayeli bokufika ababanika umsebenzi iningi labo lisuke likuleli ngokungemthetho okanye lingenazo ngisho ukuba nazo izincwadi zokushayela. Okunye athe bayaphikisana nakho wudaba lokufakwa kwamakhamera ngaphakathi emalolini abawashayelayo.  Uthe bafuna nokuthi bakhushulelwe imiholo ngo-15% abaqala ukuwulwela ngoJulayi nyakenye. Isikhulu seNational Bargaining Council, uNkk Sanel Berger, semukela uhlu lwezikhalazo, sithembise ukuthi sizoludlulisela ezandleni ezifanele. 