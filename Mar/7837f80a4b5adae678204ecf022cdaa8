SIMPHIWE NGUBANE SEKUQUBUKE ukungaboni ngaso linye esizweni sakwaZama, eQoloqolo, eMthwalume, emva kokuthi inkosi yendawo eneminyaka engu-21 ixoshe izinduna ezingu-15 ikhala ngokuthi aziyihloniphi, aziyazi nokuthi iyisivalo saliphi ibhodwe. Kuthiwa sishubile isimo njengoba inkosi uThandokuhle Zama eshaya phansi ngonyawo ethi akasoze asebenzisana nezinduna ezingamhloniphi. Inkosi iveze ukuthi ibone kungcono ukuthi ibuyise izinduna ezindala ezazisebenzisana noyise inkosi Mandla Zama osakhothama. Kuthiwa inkosi isebenza nesigungu sayo sezinduna ezintsha ehlalankosi. Lezi ebezikhona futhi eziholelwa wuhulumeni kuthiwa nazo ziyaqhubeka zenza umsebenzi wesizwe enkantolo yesizwe. Kuvela ukuthi umdonsiswano usuqubule ukudideka emphakathini njengoba kungaqondakali ukuthi kwenzekani. Nomphakathi kuthiwa usuhlukene phakathi ngenxa yesimo. Kuthiwa izinhlangothi zombili seziphenduke inkukhu nempaka. “Angisebenzisani nezinduna engizifice zikhona, ngazixosha ngabuyisa izinduna zikababa. Izinduna engizibuyisile zaziphume ebuduneni ngaphandle kwesizathu ngesikhathi kukhona ibamba bukhosi, (uMnuz Ge) Shabane elafika nezinduna zalo,’’ kuchaza inkosi. Inkosi iveze ukuthi udaba isilufake eNkantolo yeMantshi isalinde isinqumo ngalo futhi ihlezi ixhumana noMnyango wezokuBusa ngokuBambisana neziNdaba zoMdabu  KwaZulu-Natal  kodwa wona uthi wazi lezi zinduna engazifuni. “Angizifuni izinduna ezafika nebamba bukhosi sinokushayisana nazo. Bayedelela laba bantu babiza imihlangano ngaphandle kwami bangikhulume kabi. Uma sekufa abantu kule mihlangano abayibizayo kuzobuzwa bani? Le ngxabano isakude ukuphela,’’ usho kanje. Enye yezinduna engafunwa yinkosi futhi engathandanga kudalulwe igama layo ephepheni ithe bayaqhubeka nomsebenzi wesizwe ngoba bayisigungu esisemthethweni. Ithe selokhu ingene esihlalweni inkosi ngoJulayi nyakenye ayikaze ilubhade enkantolo yesizwe kunalokho ivele ibize isigungu sayo ehlalankosi. Le nduna yenze izinsolo ezinzima zokuthi sekunabantu abasohlwini lokuthi basocongwe. Iphonsele inselelo uhulumeni ukuthi asheshe alusukumele udaba lungakaphumi esandleni. Okhulumela uMnyango wezokuBusa ngokuBambisana neziNdaba zoMdabu KwaZulu-Natal, uMnuz Senzelwe Mzila, uthe umnyango uyazi ngokwenzeka kulesi sizwe futhi basezinhlelweni zokukulungisa. 