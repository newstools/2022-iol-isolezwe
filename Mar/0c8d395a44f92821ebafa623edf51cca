UHULUMENI waKwaZulu-Natal, uhlela umthandazo wokukhumbula iSilo esisanda kukhothama, uGoodwill Zwelithini kaBhekuzulu. Umkhuleko uzoqondaniswa nosuku okwaguqa ngalo uMdlokombane, okuwuMashi 12. Ngesonto elizayo kuphela unyaka kwebuza uMdlokombane, okhothame kusele kancane ahlanganise iminyaka ewu-50, esesihlalweni sobukhosi bukaZulu. Uhulumeni wesifundazwe ubone kungcono ukuthi akhumbule amagalelo kaMdlokombane, owaziwa ngokuvuselela imikhosi yaseNdlunkulu, enjengoMkhosi woMhlanga. Isinqumo sokwenza umkhuleko sithathwe emhlanganweni wekhabhinethi laKwaZulu-Natal. Okhulumela uhulumeni waKwaZulu-Natal, uMnuz Lennox Mabaso, uthe umkhuleko uzokuba ngoMgqibelo ozayo, esigodlweni sakwaKhethomthandayo. “Ikhabhinethi laKwaZulu-Natal, liqaphelile ukuthi ukukhothama kweSilo kushiye isikhala esikhulu ezinhliziyweni nasemoyeni yabantu nesizwe jikele. “Ikhabhinethi laKwaZulu-Natal liluthatha njengosuku olubalulekile emlandweni wesizwe, usuku okwaguqa ngalo iNgonyama. Yingakho sikhethe ukuba nomkhuleko, kuchaza uMabaso. Uqhube wathi inhloso yomkhuleko ukukhumbuza abantu ngamagalelo kaMdlokombane, nokupholisa amanxeba esizweni. Wathi umthandazo uzohanjelwa ngabasendlunkulu, abaholi bomdabu, abamabandla, nabaholi abasemazingeni ehlukene. “Kuzolandelwa yonke imithetho ebekelwe ukulwa nokusabalala kobhubhane iCorona.” Nokho akucaci ukuthi iSilo, uMisuzulu kaZwelithini, sizowuhambela yini umthandazo. AbaNtwana basesigodlweni sakwaKhethomthandayo, basanda kwehlulwa yicala lapho bebefuna kumiswe ukugcotshwa ngokusemthethweni kweSilo. Namanje basamile ekutheni uZulu akanayo inkosi, yize iNkantolo eNkulu eMgungundlovu, inqume ukuthi kwalandelwa yonke imigomo ngesikhathi kuqokwa iSilo. Abasondelene neSilo bazwakalise ukukungabaza ukuthi sizokuya emthandazweni. Okhulumela ihhovisi leSilo, uMntwana uThulani Zulu, uthe ubengakayitholi kahle imininingwane ephelele ngomkhuleko. Ukhale ngokuthi usaxinwe ngamalungiselelo oMkhosi wamaGanu, ozokuba seNgwavuma. UMntwana uThulani, uthe uyazi ukuthi miningi imicimbi ezokuba khona eNdlunkulu ngesonto elizayo ngoba kuzokube kuphela unyaka kwaguqa uMdlokombane. Phakathi kwemicimbi okulindeleke ukuthi ibanjwe endlunkulu, kubalwa leyo eyamenyezelwa ngabaphikisa ukuqokwa kweSilo. Kule micimbi eyamenzelwa ngabafowabo beSilo esisanda kukhothama, abaNtwana uMbonisi noVulindlela Zulu, kubalwa umcimbi wokugezwa kwesihlalo sobukhosi nokwezigodlo. Bathembise ukuthi bazomemezela ozongena esihlalweni sobukhosi ngemva kwemicimbi. Bathi obekubambe ukuthi angaqokwa ozongena esihlalweni, wukuthi isihlalo besingakagezwa emva kokukhothama kweSilo, ngonyaka odlule.