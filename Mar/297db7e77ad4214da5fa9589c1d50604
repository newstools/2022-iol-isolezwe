ZISADUVE emakhaya izitshudeni ezifunda e-University of Zululand ophikweni lwayo KwaDlangezwa, emva kokuthi inyuvesi yamisa zonke izinhlelo zokufunda nokufundisa ngaphakathi enyuvesi emva kombhikisho onodlame wezitshudeni ezikhala ngokuphepha ezindaweni ezihlala kuzo. Lolu phiko lwenyuvesi sekungena esontweni lesibili kulenga ingidi ezakhiweni zalo kanti izitshudeni ziyalelwa ukuthi zifunde ngohlelo lwezobuchwepheshe kuze kube inyuvesi imemezela ukuthi sekungabuyelwa. Umengameli wesigungu esimele izitshudeni, uNkosiyapha Dumisa, uthe zikhona izikhalo abazitholayo eziqhamuka ezitshudenini njengoba zifuna kuvulwe inyuvesi ukuze uhlelo okufunda luqhubeke ngokujwayelekile. “Ziningi izinkinga ezinye izitshudeni ezihlangabezana nazo njengoba iningi lazo livela ezindaweni ezingamakhaya lapho i-network ihlupha khona,” kusho uNkosiyapha. Uthe sekuntwela ezansi ngesikhalo sokuphepha kwezitshudeni ikakhulu ezihlala emiqashweni yomphakathi ephenduke inkundla yobugebengu, njengoba imihlangano yakamuva nenyuvesi nezinhlaka zomphakathi kuthembisa ukuthi ingase ithele izithelo ezinhle. Ngeledlule, uMnyango wezokuPhepha komphakathi esifundazweni uhlangane nabathintekayo waqinisekisa ukuthi kuzosungulwa ikomiti lomasitende elizoqinisekisa ukubhekela zonke izikhalo zezitshudeni. UNkosiyapha uth kuzoba nomhlangano wezinsuku ezimbili obizwa ngeCampus Safety Indaba esontweni lokuqala noma lesibili ku-Ephreli lapho izitshudeni zizothola ithuba lokuveza ilaka lazo ngodaba oluthinta ezokuphepha kulesi sikhungo. Okhulumela inyuvesi, uNksz Gcina Nhleko, uthe ukusebenza kwenyuvesi kubuyele esimeni esejwayelekile kodwa wukufunda nokufundisa kuphela okusaqhubeka ngohlelo lwezobuchwepheshe.