BONISWA MOHALE INational Union of Metalworkers of South Africa (Numsa) ithi ayeneme neze ngesinqumo seSouth African Civil Aviation Authority (Sacca) sokumisa amabhanoyi eComair. UNkk Phakamile Hlubi-Majola okhulumela inyunyana yabasebenzi iNumsa, uthe yize bengeneme kodwa bayakuqonda ukuthi ukuphepha kwabagibeli kubalulekile. Inhlangano ebhekelele ezokundiza iSacca imise amabhanoyi eComair okuyiKulula.com neBritish Airways, kuze kube inkampani ilungisa ezokuphepha. Amabhanoyi eComair amiswe emuva kwezigameko ezihlukene zezokuphepha kanti aqale ukupaka kusukela ngoMgqibelo. UNkk Hlubi-Majola uthe kufanele kuxoshwe umphathi omkhulu weComair, ukuze konke kuzohamba kahle. “Kade sasho ukuthi asibuthembi ubuholi bukaGlenn Orsmond ngoba akanazo izinhlelo zokushintsha isimo eComair, kunalokho wenza ukuba izinto zibe zimbi kakhulu. Siyacela abantu bangadinelwa abasebenzi ngoba lesi simo singaphezu kwamandla abo. IComair sekuphele iminyaka emibili ingaphansi kohlelo lokuhlengwa kwebhizinisi, asazi ukuthi izobuyela nini esimeni esijwayelekile. Sekudilizwe abasebenzi izikhawu ezintathu kodwa ngathi isimo asibi ngcono,” kusho uNkk Hlubi-Majola. I-Sacca ithe amabhanoyi eComair azondiza uma isilungise konke okufanele ikulungise ngoba ukuphepha kwabantu kubalulekile. IComair ithe okwamanje ayazi ukuthi amabhanoyi ayo azondiza nini njengoba isematasa nokulungisa okushiwo yiSacaa. “Okwamanje asazi ukuthi amabhanoyi azondiza nini ngoba sithumela konke okudingwa yiSacca. Abagibeli bethu sizobabhekela izikhala kwamanye amabhanoyi. Siyaxhumana nabo ngamaSMS nezinye izindlela zokuxhumana,” kusho uMnuz Glenn Orsmond ongumphathi omkhulu eComair. Esitatimendeni esithunyelwe kwabezindaba, u-Orsmond uthe bazokwenza konke okusemandleni ukuqinisekisa ukuthi amabhanoyi abo abuya ngokushesha. Ucele amakhasimende abezosebenzisa amabhanoyi eBritish Airways, ukuba avakashele u- www.britishairways.com/travel/book-with-confidence/public/en_gb noma athumele i-email ku-BAContactCentre@comair.co.za, ukuthola eminye imininingwane. Amakhasimende eKulula ayakwazi ukushintsha izinsuku abezondiza ngazo ngokungena ku-kulula.com noma athumele i-email ku-MNContactCentre@comair.co.za. 