KUZOSUNGULWA ikomidi lomasitende abaqashise izitshudeni zase-University of Zululand, elizobhekana ngqo nezinselelo ezibhekene nezitshudeni njengoba kwanda izehlakalo zobugebengu nokubanjwa inkunzi kwezitshudeni, ikakhulu eziqashe ezindaweni zomphakathi. NgoMsombuluko izitshudeni, ophikweni lwale nyuvesi oluKwaDlangezwa, zibe yingxenye yombhikisho okuthiwa ubenodlame okuvele ukuthi kube nemizamo yokucekelwa phansi kwesinye sezakhiwo, kwantshontshwa nemfuyo. Lesi sigameko siholele ekutheni iziphathimandla zenyuvesi zinqume ukumisa izinhlelo zokufunda. Izolo uMnyango wezokuPhepha koMphakathi, isigungu esimele abafundi, omasitende, ubuholi bendawo neziphathimandla zenyuvesi zIbe nomhlangano wokuzama ukuthola isixazululo kulesi simo izitshudeni ezibhekene naso. Lo mnyango uthe kufinyelelwe esivumelwaneni sokuthi kubunjwe ikomidi lomasitende bezindawo okuhlala kuzo izitshudeni, elizokwazi ukwamukela liphinde libhekisise izikhalo zezitshudeni ukuze kunqandeke izehlakalo zokubanjwa kwazo inkunzi okuvela ukuthi zingenelwa nasezindlini lapho zihlala khona. “Emhlanganweni kuvelile ukuthi ezinye izitshudeni zisebenzisana nezigebengu, zabelane nazo ulwazi ikakhulu uma inyuvesi izokwamukelisa izitshudeni ama-laptop, izigebengu zisuke sezazi ziqale ukungena ezindlini. “Kuphinde kwanqunywa ukuthi kube nomkhankaso wezinsuku ezimbili, ozoba esontweni noma lesibili ku-Ephreli obizwa nge-UniZulu Campus Saftey Indaba, okulindeleke uhlanganise zonke izitshudeni kulalelwe izikhalo zazo ukuze kuphunywe nesisombululo,” kusho umnyango. Okunye okuvele emhlanganweni njengembangela yokwanda kwezigameko zobugebengu enyuvesi, kukhalwe ngamalambu akhanyisa emgwaqeni ongenela enyuvesi okuthiwa abuye engakhanyi nangokushesha kokuphela kwezinto ezithutha izitshudeni ukuya nokubuya esikhungweni njengoba kuvele ukuthi ziphela ngo-6 ntambama iningi lezitshudeni lisasemitapweni yolwazi ngaphakathi esikhungweni. Kuvele ukuthi kunengxenye ethile esondelene nenyuvesi engabiyelwe ngenxa yokuthi ayikho ngaphansi kwesikhungo kodwa ingaphansi kobuholi bomdabu, okwenza kube lula kubantu abangezona izitshudeni ukuthi bangene kalula enyuvesi.