KUNIKELELWE inhlangano yabantu abadala ebhekele omkhulu nogogo abagade abazukulu abayizintandane kanjalo nabanabazali abangasebenzi. INhlanzini Luncheon Club ehlanganisa ogogo nomkhulu abawu-42  inikelelwe ngokudla  njengoba iningi lithembele empeshenini kuphela. Umsunguli weNhlanzini Luncheon Club uNkk Siphiwe Ngubane (67) uthe yize abaningi bengasebenzi kule nhlangano kodwa ubekwazi yena nabanye ukubamba amatoho basizane. "Selokhu ngahlala ngoMashi 2020 simiselwe iCovid 19 angiphindanga ngabizwa. Nginabazukulu abawu-21 abayishumi abasenabo abazali. Abanabazali abasebenzi ngize ngafundisa umzukulu, naye uhleli neziqu zobuthishela akawutholi umsebenzi. Le nhlangano kaFakazi ihlala isisiza kakhulu kukubi emakhaya silambile. Kunogogo asebelele phansi kodwa ngiyabahambisela emakhaya ukudla ngoba bagade nabazukulu,"kusho uNkk Ngubane. Uthe kukhona amalungu ayishumi enhlangano angakwazanga ukwamukela ngesikhathi kufika lokhu kudla kodwa nawo azolethelwa. UMnuz Zithulele Nala onguMfundisi webandla Imizamo Green Messengers Church in Zion, naye uveza ukuthi unabazukulu abathathu abazosizakala ngegilosa. Okhulumela iThemba Fakazi Foundation uMnuz Sicelo Fakazi uthe abantu abahlomule kulolu hlelo ebebefanele nabaqale bathola kabanzi ngezimo zabo. Uthe imvamisa yogogo nomkhulu abahlala kule ndawo bagade abazukulu nokubenzima kakhulu ngesikhathi seCovid 19 ngoba izingane zabo ziphelelwe umsebenzi.  "Into esiyibheka kakhulu ukuthi noma bengenayo imali kodwa bakwazi ukuthola ukudla bangalali bengadlile nezingane. Ikhona nemisebenzi eseceleni esizama ngayo, abakwazi ukuluka amacansi siyabalekelela ukuze kube khona abakwenzayo, abalimayo nabo bayasizwa. Ziningi izinhlelo esizama ngazo yize ezinye zisamile okwamanje,"kusho uFakazi. 