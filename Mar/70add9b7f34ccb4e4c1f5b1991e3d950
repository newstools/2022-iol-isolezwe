NONKULULEKO NHLAPO UMALUME, umzala nomngani wabo bangabasolwa ecaleni lokudlwengula intombazane eneminyaka engu-10 ubudala endaweni yaseFreedom Square, ngaseBloemfontein. Okhulumela amaphoyisa, uLieutenant Colonel Thabo Covane, uthi amaphoyisa athole umbiko ngesigameko sokudlwengula esenzeke ngoMsombuluko. “Kufike umuntu emaphoyiseni aseKopanong ezobika ngokudlwengulwa kwengane. Ngokusho kwaloyo obezobika, umgilwa umtshele ukuthi kunamadoda amathathu amnukubeze ngokocansi,” kusho uCovane. UCovane uthi kubikelwe uphiko lwamaphoyisa aqapha isimo emphakathini ngalesi sigameko, aphuma umkhankaso wokuthungatha abasolwa. “Abasolwa, okungamadoda amathathu ansundu, babanjwe endaweni yaseNamibia Square ngabo-8 ebusuku ngalo usuku lwesigameko. Kulindeleke ukuthi bavele phambi kweMantshi yaseBloemfontein namhlanje (17 Mashi 2022).“ 