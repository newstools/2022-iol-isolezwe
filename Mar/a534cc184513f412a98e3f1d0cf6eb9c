IZINTANDOKAZI zabaculi bakuleli zizobhula amazolo uma sekufike izihlabani zaphesheya kwezilwandle koweMhlathuze Soul & Jazz Experience, ngoMashi 25 no-26 eMhlathuze Sport Complex. Phakathi kwabaculi abazonandisa ekhonsathini yezinsuku ezimbili kubalwa uLira, Vusi Nova, Ntando, Linda Gcwensa, Tutti Grooves nabanye. Bazofudumezela abaculi baseMelika inkundla ngoMashi 26, ngaphambi kokuthi kunandise u-Alexander O’ Neal, Glenn Jones, Howard Hewett no-Eric Darius. Umgqugquzeli womcimbi uSihle Dlamini, weMfundoEnhle Enterprise, ebambisene neYonke Imizamo Production, uthe konke kumi ngomumo. Wathi umcimbi ugqugquzela ukuthi abantu bagqoke izimpahla ezimhlophe. “ Namathikithi siwenze abiza kahle ukuze abantu bakwazi ukuzobona nabaculi baphesheya kwezilwandle ngemali encane, njengoba ebiza uR350 eWebticket. Amasango azovulwa ngo-2 ntambama kuzona zombili izinsuku. Namacooler box azongena mahhala ungakashayi u-5 ntambama,” kusho uSihle. Izintandokazi zabaculi baphesheya zizophinde zinandise ngoMashi 27,  eMidlands Music and Heritage Experience, eRoyal Showground eMgungundlovu. Amathikithi okungena abiza uR550 kanti amasango azovulwa ngo-12 emini. Ama-cooler box azongena mahhala kusuka ngo-12 emini, abize uR100 ngemva kuka-3 ntambama. Indlela yokugqoka kulo waseMgungundlovu yiDenim and White. Kule micimbi kunxuswa ukuthi abantu bagqoke izifonyo njengoba bengeke bavunyelwe ukungena ngaphakathi uma bengazifakile.