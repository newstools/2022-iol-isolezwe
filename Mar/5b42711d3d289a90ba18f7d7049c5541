SIMPHIWE NGUBANE LIVUME icala lokudubula libulale umshushisi ngephutha kusetshenzwa enkantolo iphoyisa elibe seligwetshwa iminyaka eyisithupha, yonke yalengiswa. INkantolo yesiFunda yaseScottburgh igwebe umseshi, uWarrant Officer Muzi Euchalystius Mkhize (57), owadubula u-Advocate Addelaid Ann Ferreira Watt (62) ngoNovemba 2019. Isigwebo silengiswe iminyaka eyisihlanu futhi angatholakali elahlwa icala elifana naleli. Okhulumela iNational Prosecuting Authority (NPA), uNkk Natasha Ramkisson-Kara, uthe bayasamukela isigwebo esinikwe uMkhize futhi banethemba lokuthi sizothoba amanxeba umndeni kamufi. Uthe uMkhize uyalelwe yinkantolo ukuthi akhiphe inhlawulo kaR20 000 azonikela ngayo esikhungweni esiseMgungundlovu esinakekela abesifazane nezingane eziyizisulu zodlame engakashayi uMashi 11 nonyaka. Uthe uphuciwe ilungelo lokuthi aphinde aphathe isibhamu. Kuthiwa u-Adv Watt wayeseNkantolo yesiFunda eMzimkhulu eshushisa icala lokuphanga epulazini okwantshontshwa khona isibhamu nezinye izimpahla. Ngesikhathi kuqhubeka ukulalelwa kwecala, kuthiwa ummangali wacela inkantolo ukuthi imbuyisele isibhamu sakhe ngoba wayezizwa engaphephile emva kokuphangwa. Nakuba isicelo sakhe senzeka kodwa isibhamu sabuyiselwa kule nkantolo sesiyizibithi. UMkhize kwakunguye umphenyi wecala. Encwadini efungelwe abevume ngayo icala, uMkhize uthe akasihlolanga isibhamu ukuthi asinabo yini ubungozi ngesikhathi esiletha enkantolo. UMkhize uthe wabanjwa ubuthongo wazumeka enkantolo ngesikhathi kuqhubeka icala, wethuka futhi wamangala ephaphama seliguqiswa ngenxa yesidumo esase sikhona ngaleso sikhathi. “Ngavuka ngathuka ngehluleka ukulawula isibhamu, kwathi sengizama ukusilawula kanti kuzodubuleka inhlamvu eyodwa. UWatt, owayehlezi ngaphambi kwami, wadubuleka enqulwini ngakwesokunxele washona ngenxa yokopha kakhulu,” kusho uMkhize. Uvumile ukuthi waba budedengu futhi wayengakuhlosile ukubulala noma ukulimaza uWatt ayenobudlelwano obuhle bokusebenzisana naye. Uthe ukuhluleka kwakhe ukulawula isibhamu yikhona okwaholela ekutheni adubule engaqondile. Enkantolo kuvele ukuthi indodakazi kamufi, uLindsay Ann Hawkins, ibhekane nobunzima emva kokushona kukanina ababengamathe nolimi naye. 