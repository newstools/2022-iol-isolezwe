NKOSIKHONA CELE UYATHUTHUMELA umndeni wowesifazane waseNtinyane, eMbumbulu, okuthiwa ubulawe yibhungu lendawo ebelicikwa wukuthi wenqaba ukuliqoma, yize sekuphele iminyaka emihlanu limeshela. Kuthiwa uNksz Ncane Sabela (24), uthathwe ngenkani nguMnuz Siyabonga Gwacela (28), ezimele ngakubo, wamdonsela egcekeni lakubo, wagcina emvalela endlini yakhe. Kuthiwa ibhungu belisizwa ngunina ukudonsa owesifazane. Kuthiwa umdlwengulile ngaphambi kokuthi amgence ngocelemba, maqede wamthela ngophethiloli, wamfaka esakeni wayomlahla emathuneni endawo. Kuvela ukuthi umsolwa ungowaseMbumbulu, kanti kusolwa ukuthi uhlale nesidumbu endlini izinsuku ezintathu ngaphambi kokuthi ayosishisa, asilahle amathuneni aseNtinyane. "Sonke sididekile futhi sisamangele ngalokhu okwenzeke kuNcane. Phela uNcane besimazi njengentombazane encane ehloniphayo kakhulu nebazisayo abanye abantu,'' kuchaza ilungu lomndeni elingathandanga ukudalulwa igama. Liqhuba lithi umsolwa unoxhaxha lwamacala kodwa njalo uyaphunyuka akakaze aboshwe. Uveze ukuthi umsolwa usanda kufika eMbumbulu, emva kokuxoshwa eFolweni, ngenxa yokwanda kwabantu besifazane ababemsola ngokubadlwengula wase eyababulala. "Lo muntu waxoshwa eFolweni ngenxa yazo izinto ezingasile abezenza khona. Asazi ke ukuthi ngubani owamletha lapha eMbumbulu,'' kubalisa umthombo osondelene nesigameko. Elinye ilungu lomndeni lithe namanje akukavumi ukuthi bakholwe ngempela ukuthi akasekho emhlabeni uNcane. "Hheyi yaze yabuhlungu into esivelele lapha ekhaya. Namanje sisazibuza ukuthi kwenzekeni,'' lisho kanje. Liveze ukuthi bathole ukuthi uNcane ubemile endaweni ethile eseduze kwakubo kamsolwa, elinde abathile asebenza nabo kanti kuzothushuka umsolwa nonina. Kuthiwa kukhona abazibonele umsolwa nonina behudula umufi, beyomfaka endlini kamsolwa. Okhulumela amaphoyisa KwaZulu Natal, uLieutenant Colonel Nqobile Gwala usiqinisekisile isigameko. Uthe amaphoyisa athole umyalezo wokuthi kutholakale isidumbu emathuneni aseNtinyane, abe eselibangisa khona. “Esefikile amaphoyisa athole isidumbu sowesifazane olinganiselwa eminyakeni engu-24 sesonakele. Isidumbu sitholakale sinamanxeba futhi sishisiwe,’’usho kanje. Eqhuba uthe uphenyo olunzulu lwamaphoyisa luholele ekutheni kuboshwe owesilisa ongumsolwa kuleli cala. “Lo wesilisa uvele enkantolo eMbumbulu. Uzogcinwa esitokisini kuze kube wuMashi 7, eyofaka isicelo sebheyili,’’ kuchaza uGwala. Unina womsolwa namanje kuthiwa usagcwele amathafa. Kuthiwa uthe zinyawo zami ngibelethe ngemuva kokuthi amalungu omphakathi evuke umbhejazane, esho ukumudla amfele.