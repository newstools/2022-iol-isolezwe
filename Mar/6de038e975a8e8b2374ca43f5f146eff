KHETHA  SANGWENI  ISIPHAKAMISO sevoti lokungamethembi uMengameli Cyril Ramaphosa nekhabhinethi lakhe, lizoveza obala izinga lamandla nokwesekwa anakho enhlanganweni ebusayo i-ANC. Ukuketulwa kwakhe kwesikamengameli wezwe kuzodinga kube khona abamjikelayo kwi-ANC bavote namaqembu aphikisayo. USomlomo wePhalamende uNkk Nosiviwe Maphisa-Nqakula uselubekile usuku lokuthi kuxoxwe bese kuvotelwa isiphakamiso se-DA ne-ATM sokungabethembi ubuholi bukaRamaphosa nekhabhinethi lakhe lonke. I-DA ikhala ngokuthi uRamaphosa nekhabhinethi lakhe behluleke bancama wukuhola izwe futhi isixazululo wukuthi bakhishwe emandleni bonke. URamaphosa ufungiswe ePhalamende ngoMeyi 2019 emuva kokhetho lukazwelonke njengoba ebuyela khona eyobhekana nesiphakamiso sokungabethembi ubuholi bakhe. Emlandweni wezwe akukaze kube khona umengameli ophuma esikhundleni sakhe ngevoti lokungabethembi ubuholi bakhe. Omengameli uma bekhishwa basuke behoshwa yinhlangano esuke isikholwa wukuthi akasafanelwe yisikhundla. Lokhu kwenzeka kuMnuz Thabo Mbeki kwaphinda kwenzeka nakuMnuz Jacob Zuma. UZuma wake wafohla kukubi kuvotwa ngokuyimfihlo nalapho okwavela khona ukuthi kunamalungu e-ANC avote alekelela amaqembu aphikisayo. Isigatshana soMthethosisekelo uSection 102 uyawagunyaza amaqembu ukuthi aphakamise ukungamethembi umengameli bese kuyavotwa. UMthethosisekelo uthi uma kwenzeka liphumelela ivoti lokungamethembi umengameli, kufanele esule esikhundleni futhi ulahlekelwa yimihlomulo yakhe. NgoMashi 30 kuzophela ukukhuluma njengoba kuzohlanganwa ePhalamende bese kuyavotwa. Njengoba uRamaphosa ezobe eqala ukubhekana nalesi simo, wake wakubona izikhawu kwenzeka kuZuma. Ngesikhathi esemandleni uZuma wagagaziswa izikhawu ezingu-8 kodwa behluleka wukumketula ngoba amalungu ePhalamende e-ANC ayala ukhasha emeseka. Nakulokhu ukuhlala nokuphuma kukaRamaphosa kulele kumalungu ePhalamende e-ANC okungathi uma evota namaqembu aphikisayo aketulwe umengameli. Enye into ewukhiye nebalulekile wukuthi kuzobe kuvotwa bukhoma kuphakanyiswa izandla ngeke kuvotwe ngokuyimfihlo. Amalungu enhlangano i-ANC ayazi ukuthi umuntu ovota neqembu eliphikisayo ubhekana nokuqondiswa ubugwegwe futhi angaxoshwa eqenjini. Kungase kube wunyaka onzima kuRamaphosa lo ngoba uzobhekana nevoti lokungamethembi, uma edlula lapho enqoba kuyohlala ingqungquthela yemigomo ye-ANC lapho eyoyichazela khona ngokuthi wenzeni selokhu akhethwa. Uma kubuywa lapho kuyiwa kweyokukhetha ubuholi lapho eyophoselwa khona inselelo. Umhlaziyi wezepolitiki uSolwazi Ralph Matshekga uthe mancane amathuba okuthi angaketulwa uRamaphosa kodwa ukuphakanyiswa kombono wokungamethembi kufanele kumkhathaze. Uthe uRamaphosa akahleli kahle kwi-ANC kodwa akulula aketulwe ePhalamende. “URamaphosa vele selokhu wahlala lubhojozi kusukela ekhethiwe eNasrec nje, kukhona abangaphakathi kwi-ANC abangamfuni. Uma ukhumbula ukuthi ilungu lePhalamende le-ANC lavele lathi akayovela phambi kweScopa, yinto owake wayizwa kuphi leyo? “Kuyasho ukuthi ikhokhasi ye-ANC inabo abantu abangamfuni. Yinto eyinkinga yile yokuvota ngokuyimfihlo ezokwenza kube nzima kulabo abangamfuni Enye into eyenza ukuthi kuphakanyiswe umbono wokungabethembi ubuholi bakhe amaqembu aphikisayo asuke eqonde ukuxova nokunyakazisa ikhokhasi ngoba vele kuyaziwa ukuthi inoqhekeko. UMatshekga uthinte nendaba yomkhankaso kaRamaphosa wehlandla lesibili wathi ubonakala ebuya ngamandla. Uthe angaphinde abashiye bekhexile labo abangamfuni enqoba ingqungquthela ngoDisemba. Omunye umhlaziyi uSolwazi Mcebisi Ndletyana, uthe indaba yokuvota ngemfihlo nokuvota ngokuvulelekile inomthelela omkhulu uma kunje. “Akulula phela ukuthi kusuke abantu be-ANC baphakamise izandla kubuka izwe lonke bathi abamfuni umengameli wabo. Kubenza inhlekisa lokho kuphinde kudale ukuthi uqondiswe ubugwegwe noma uxoshwe ukhishwe nasePhalamende. Angiyiboni iphumelela i-DA kulo mkhankaso wayo ngoba izidlalela ipolitiki nje nayo iyazi,’’ kusho uNdletyana. UNdletyana uthe uma abantu be-ANC kufanele babone ukuthi uRamaphosa uqinisa ukwesekwa kwakhe kwi-ANC, lokhu kuvezwa yizinqumo ezihlala zimvuna esigungwini esiphezulu senhlangano. “Kukhala isicathulo sakhe, buka nje ngisho izinhlaka zokuqondisa ubugwegwe kwi-ANC ziyahlakazwa zibunjwa kabusha. Wubani ongafuna ukuzifaka enkingeni azame ukuketula uRamaphosa. Ngibona sengathi uzozidlulela ngehubo nje, sekungenzeka nje okunye phela ngoba kusa kusa kodwa yena usenawo amandla,’’ kusho uNdletyana. Omunye umhlaziyi uMnuz Thabani Khumalo uthe akaboni bephumelela ukumketula uRamaphosa kodwa amaqembu asuke enzela ukuthi abonakale sengathi kukhona akwenzayo. “Amaqembu aphikisayo phela njengoba esePhalamende anabantu bawo abathembise ukuthi ayophikisa manje ngisho azi kahle ukuthi into ngeke ilunge kodwa ayayenza. Into ezohlupha amaqembu yilokhu kuvota kupakanyiswe izandla kungabi yimfihlo. Ikhokhasi ePhalamende iyameseka futhi lokhu kubonakale ngesikhathi ebhekene nodaba lokuphenywa yiScopa,’’ kusho uKhumalo. Uthe indlela uRamaphosa asecuphe ngayo izinto kuyabonakala ukuthi ihlandla lesibili uyalifuna futhi kungenzeka alithole ngoba abekho abamphosela inselelo ecacile nje. Akwaziwa mbhantshi kujiya sekobonakala ngalo usuku olukhulu ePhalamende lapho kuyobe kuvotwa khona noma uyasinda uRamaphosa ekuketulweni.