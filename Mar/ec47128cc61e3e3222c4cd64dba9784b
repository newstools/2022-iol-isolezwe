AMAQEMBU ezepolitiki nezinhlaka ezehlukene zikahulumeni,  basithakasele isimemezelo sikaMengameli wakuleli uMnuz Cyril Ramaphosa, esiqinisekisa ukuthi Isilo uMisuZulu kaZwelithini uyinkosi yamaZulu. URamaphosa uqede ukuqagela ngesihlalo sobukhosi ngoLwesithathu, obekuyisinqumo ebesilindwe ngabomvu njengoba bekunomdonsiswano eNdlunkulu kaZulu selokhu kwakhothama Isilo uZwelithini kaBhekuzulu. Uhulumeni KwaZulu-Natal, usamukele ngezandla ezimhlophe isinqumo sikaRamaphosa wathi sizoletha uzinzo nokuthula ebukhosini bukaZulu. “Ubukhosi bukaZulu buyinto ebaluleke kakhulu emhlabeni ngenxa yobuqhawe bamakhosi ayelwela isithunzi somuntu omnyama. Akungabazeki ukuthi Isilo uMisuzulu sihamba ezinyathelweni zoyisemkhulu ekuqinisekiseni ubumbano, ukuthula nokuthuthukiswa komphakathi kanjalo nokusebenzisana nohulumeni ukubhekana nezinselelo ezibhekene nesizwe,” kubhalwe esitatimendeni. Umholi we-IFP, uMnuz Velenkosini Hlabisa, uthe basemukele isimemezelo sikamMengameli esiqinisekisa Isilo njengeNgonyama yamaZulu. “Sisifisela impumelelo emsebenzini wesizwe. Sikhulekela ukuthi uNkulunkulu asiphe ubuhlakani bokubhekana nezinselelo ezikhungethe abantu njengoba izinga lobubha nokuntuleka kwamathuba emisebenzi lenyuka. “Siyafisa ukuthi uhulumeni waKwaZulu-Natal ungasheshisa uhlelo lokugcotshwa kwaso ukuze sinikezwe zonke izinsiza, sikwazi ukwenza umsebenzi wesizwe. Halala Hlanga Lomhlabathi!” kusho uHlabisa. UMnuz Francois Rodgers weDemocratic Alliance (DA) KwaZulu-Natal, uthe inethemba lokuthi uhlelo lokugcotshwa kweSilo uMisuzulu luzosheshiswa. “I-DA KwaZulu-Natal iyasemukela isimemezelo sikamengameli.  Siyi-DA siyabuxhasa kakhulu ubukhosi, sithanda ukudlulisa izilokotho ezinhle eNdlunkulu kaZulu njengoba kulungiselelwa ukugcotshwa ngokusemthethweni kwesilo,” kusho uRodgers. UMnuz Mzwakhe Sibisi weNational Freedom Party, uncome umsebenzi kaNdunankulu kaZulu, Inkosi uMangosuthu Buthelezi ngokuqinisekisa ukuthi izindaba zasendlunkulu ziphathwa ngobunono. “Sibonga kakhulu kuNkulunkulu ngokusigcinela uShenge okuwuyena odlale indima ebalulekile ukuqinisekisa ukuthi ubukhosi bukaZulu buwela endlini efanele.  Sifisela Isilo uMisuzulu kaZwelithini ukusebenza okuhle alandele ezinyathelweni zikayise. Siyabonga kuMengameli ngokuhlonipha ubukhosi bukaZulu,” kusho uMnuz Sibisi. 