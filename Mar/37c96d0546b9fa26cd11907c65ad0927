UMBHALI osanda kukhipha incwadi esihloko sithi ‘Unavowed Identity’, uVuyani Cele uthi ngale ncwadi uhlose ukufundisa  intsha ukuthi izijwayeze ukuvuleleka ngezigigaba ebhekana nazo empilweni. Le ncwadi ekhishwe kuyo le nyanga ikhuluma ngobunzima elibhekane nabo empilweni leli bhungu elineminyaka engu-25 elingelokuzalwa eLamontville kodwa elihlala kwa-Q eMlaza. Incwadi kaVuyani inezindatshana ezimfishane ezingu-11 kanti zonke zixoxa ngezigigaba azichaze ngokuthi bezingemnandi abhekane nazo empilweni yakhe  kusukela ekhula kuze kuba manje. “Phakathi kwalezi zigigaba ngibala ukukhuliswa usingababa, owathi uma efika emndenini wami, eshada nomama, kwashintsha izinto eziningi empilweni yami. Ubeqinisa kakhulu isandla kimina njengengane, engishayela umthetho wokuthi yini okufanele ngiyenze, yini okungafanele ngiyenze,” kusho uVuyani. Uthi phakathi kwezinye izinto usingababa wakhe amphoqa ukuthi ayeke ukuzenza, ukuba nabangani, aphinde ayeke ukulalela umculo weHip Hop owakuyinto ayeyithanda ngenhliziyo yakhe yonke. Uthi isizathu ayemnika sona kwakuba ukuthi, konke lokhu kwakungenabuNkulunkulu. “Yize ngingazange ngimphikise, ngakwenza konke ayefuna ngikwenze kodwa ingilimaze kakhulu indlela angikhulise ngayo. Ngigcine ngingazazi ukuthi mina ngiwubani, ofunani empilweni. Kwangicacela ukuthi le mpilo engiyiphilayo, eyakhe akusiyo eyami. Ngiyiphilile ke nokho ngoba ubengumzali, kufanele ngimhloniphe kodwa lokho kuyilimazile kakhulu impilo yami,” kusho uVuyani. Uthi yikho ethe uma eseyibhala le ncwadi yakhe wayinika lesi sihloko esihumusheka ngokuthi ‘ubumina obungakaze buvele’. Uthi akufundile ukuthi kungcono ukukhuluma kunokuvalela izinto ngaphakathi ngoba ngaphambi kokuthi aqale abhale le ncwadi ubengazazi nokuthi uwubani, kodwa ngesikhathi eseqala eyibhala, kukhona lapho ambuleleke khona ukuthi uyadinga ukuthi abuyele emumva ayozithola ukuthi umbuyisa kanjani uVuyani wangempela. Uthe le ncwadi isatholakala kuye kuphela okwamanje ku-063 127 6330. Uthi  itholakala ngo-R130 kanti  i-soft copy uyibiza uR85. Uqale ukubhala izincwadi eneminyaka engu-17 ngo-2014. Sezingu-16 seziphelele izincwdi asezibhalile kanti le ekhuluma ngempilo yakhe yiyo le yokugcina athi imthathe isikhathi eside kunazo zonke ukuyibhala njengoba ethi waqala ukuyibhala ngo-2017. 