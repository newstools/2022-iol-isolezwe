UMPHAKATHI usonga ngokumisa nse ukusebenza kukaMasipala wesiFunda iZululand, uphakamisa nokuthi kukhonjwe indlela iMeya uMfundisi Thulasizwe Buthelezi. Umholi womphakathi, uMnuz Lindokuhle Xulu uthumele umyalezo kwabezindaba ekhala ngokuthi imeya ayiwuphethe neze kahle umasipala, bacela umkhandlu uyishenxise esikhundleni. UXulu uthi bakhala ngokuxhashazwa kwemali, wukuqasha ngedlela engekho emthethweni nokunye okuningi athi akuhambi kahle kumasipala. Uthe kunemali enguR240 million okuthiwa ichithwe budlabha kugadwa imeya nomkayo. UMasipala wesiFunda iZululand ulawulwa ayi-IFP ngokubambisana ne-EFF ngenxa yokungatholi amavoti anele emuva kokhetho lohulumeni bezindawo ngonyaka odlule. UXulu uthe bazobhikisha baqonde ngqo emahhovisi kaMasipala oLundi lapho abazokwethula khona izikhalo zabo. Kuzoba nomhlangano womkhandlu ngoLwesibili. Ababhikishi baphakamisa ukuthi imeya ichithwe kuwona. Lolu daba lwenanelwe yi-ANC KwaZulu-Natal ekhiphe isitatimende ithi ithole izikhalo eziningi emalungwini omphakathi athi kaweneme ngemeya nomasipala. Esitatimendeni i-ANC ithe ifisa kube khona ukushintsha kwezandla. I-ANC ithe kunamakhansela e-IFP athe angasebenzisana nayo kuvotwe ndawonye. IMeya uButhelezi iphendula konke lokhu ithe isola sengathi i-ANC iyehluleka wukwemukela ukuthi ayiwunqobanga umasipala okhethweni. “Abantu baseZululand bakhetha iNkatha ukuba iphathe umasipala okhethweni olwedlule. UKhongolose awucoshanga ngisho owodwa umasipala eZululand. Sinxusa ukuba balinde ukhetho lwango-2026 ukuze baphinde bacoshe ithuba lokukhethwa. Kubalulekile ukuthi i-ANC yamukele ukuthi yiMeya yaseZululand ebekwe yiqembu,’’ kusho uButhelezi. Imeya ithe amakhansela e-IFP asebenzisana ne-ANC azobe engathembekile eqenjini, ayobhekana nomthethosisekelo weqembu. 