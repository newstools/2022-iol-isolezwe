USIHLALO we-ActionSA KwaZulu-Natal osanda kuqokwa, uMnuz Musa Kubheka, uthi bafuna ukuba yiqembu lesibili ngobukhulu kulesi sifundazwe emva kokhetho lwango-2024. UKubheka, oqokelwe kulesi sikhundla emva kokumiswa kukaDkt Makhosi Khoza, uthi i-ActionSA ivele isiwaqalile amalungiselelo okhetho oluzayo. Njengamanje le nhlangano ihamba yethula ubuholi bezifunda njengoba ngesonto eledlule ibikade yethula ubuholi besifunda uMgungundlovu kanti ngesonto elizayo izokwethula obesifunda iHarry Gwala. UKubheka uthe emva kokwethula ubuholi bazo zonke izifunda ezingu-11 KwaZulu-Natal, bazobe sebeqala ngokusemthethweni umkhankaso wokhetho lwango-2024. “Mkhulu umsebenzi esibhekene nawo. Sizibekele ukuthi sibe yiqembu lesibili ngobukhulu esifundazweni ngakho-ke kufanele siqale manje ukusebenza.’’ UKubheka, obengusihlalo we-ActionSA esifundeni saseThekwini, akukapheli sikhathi esingakanani eqokelwe kulesi sikhundla esisha. Kodwa uthi kuningi asekwazile ukukwenza kusukela eqokelwe kuso. UKubheka uqokelwe kulesi sikhundla emva kokuba iqembu lithathele izinyathelo uDkt Khoza, iqembu elingajabule ngokuqokelwa kwakhe esikhundleni sikasihlalo wekomiti elibhekelele ukusetshenziswa kwezimali zomphakathi kuMasipala waseThekwini, iMunicipal Public Accounts Committee. UKubheka uthe kusukela eqokelwe kulesi sikhundla, sebekwazile ukwethula ngokusemthethweni ubuholi bezifunda eziningi. “Isifunda esisele uMzinyathi. Lezi ezinye ezifana noZululand, sesikwazile ukuya kuzona. Esinye isifunda engingathi akuphelelanga kusona wuMkhanyakude, sesike sayo khona kodwa akuphelelanga. “Manje sesilwela ukuthi siziqede zonke khona sizokwethula ngokusemthethweni umkhankaso wokhetho.” UKubheka nguyena osehola inguyazana ye-ActionSA kuMasipala waseThekwini, uphinde abe ngusotswebhu waleli qembu kulo mkhandlu. Uqale ukuba umholi ngesikhathi engunobhala wenyunyana yabasebenzi bakamasipala, iSamwu, ophikweni lwamanzi kuMasipala waseThekwini. Emva kwalokho waba yingxenye ye-Amcu ngesikhathi esebenzela inkampani ezimele eseRichard’s Bay. UKubheka uthe okumhehe kwi-ActionSA wukulwela kwayo abantu. “Siyibonile ilwela onogada ukuthi baqashwe ngokuphelele. Nami yinto engangihlezi ngiyilwela lena ngesikhathi ngisasebenza ophikweni lwamanzi kuMasipala waseThekwini. Futhi sibonile isibindi kwi-ActionSA ngesikhathi ikhuluma ngodaba lwabokufika kuleli.” Njengamanje uthe okubakhathazayo ukunyuka njalo kukaphethroli, ukucinywa kukagesi ngenhloso yokuwonga nokungavunyelwa kwabalandeli ukuba bayobukela ibhola ezinkundleni zemidlalo. UKubheka uthe okunye okumkhathazayo ukubulawa kosopolitiki KwaZulu-Natal. Uthe lolu daba kufanele amaphoyisa alusukumele, waveza ukuthi naye useke wathola imiyalezo emsongelayo.