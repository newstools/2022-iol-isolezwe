SIMPHIWE NGUBANE BAFUNA limiswe emsebenzini bese liqondiswa ubugwegwe iphoyisa likaMasipala uMvoti elingaphandle ngebheyili kaR1 000 ngecala lokugwazisa umshayeli. Iphoyisa lomgwaqo, uMnuz Dumisani Mchunu (44), lizobuyela enkantolo yeMantshi yaseGreytown ngo-Ephreli 1. Waboshwa oKlebe emahhovisi omkhandlu ewudlubhe uphelele umfaniswano womsebenzi wavela ngoMashi 4 enkantolo. UMchunu usolwa ngokuthi ngenyanga edlule wafuna uR10 000 kumnikazi wemoto ayimisa  emgwaqweni uDurban Road eGreytown eyayinezinombolo zaseGauteng. Okhulumela oKlebe KwaZulu-Natal, uWarrant Officer Bonnie Nxumalo, uthe kusolakala ukuthi uMchunu watshela umnikazi wayo ukuthi inezinombolo ezingaqondile, wabe eseyayishaqa. Uqhube wathi kusolakala ukuthi uMchunu watshela umnikazi wemoto ukuthi akamkhokhele uR10 000 uma efuna imoto yakhe ikhishwe ephawundini. Udaba lwabikwa koKlebe kwaba nophenyo olunzulu olwaholela ekutheni aboshwe uMchunu. Wabekwa icala lenkohlakalo wavela enkantolo eyamkhulula ngebheyili,” kusho okhulumela oKlebe Umthombo weSolezwe oseMvoti, owaziyo ngalolu daba uthe uyaqhubeka nomsebenzi wokuba yiphoyisa uMchunu. Udalule ukuthi okwenzekile wukuthi uMchunu ususiwe emehlweni abantu emgwaqweni wafakwa ophikweni lwamaphoyisa ahlola izimoto ukuthi zikulungele yini ukuba semgwaqweni kulo mkhandlu. “Kumele ngabe akasebenzi futhi ukhishelwe incwadi emumisa emsebenzini bese eqondiswa ubugwegwe uMchunu. Umfaniswano womsebenzi akasawugqoki, usehlola izimoto. Sididwa ukuthi kungani ubuholi bungamumisanga ngoba ungaphandle ngebheyili lo muntu?” kubuza umthombo. Okhulumela uMasipala uMvoti, uNksz Phindile Phungula ucele intatheli ukuthi imthumelele imibuzo ebhalwe phansi ngalolu daba. Kuze kwashaya isikhathi sokushicilela udaba engakayiphenduli. 