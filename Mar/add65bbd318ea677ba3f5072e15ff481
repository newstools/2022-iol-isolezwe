KUSOLWA udlame oluwumshoshaphansi njengoba ziqhubeka izigameko zokubulala embonini yamatekisi okuthiwa kudla lubi, eKilmon ngaseBulwer, ngaphansi kwe-Underberg neHinvelle Taxi Association. Muva nje, kudutshulwe kwabulawa, umsizi womshayeli wetekisi (esingalitholanga igama lakhe), kwathi umshayeli wangeniswa esibhedlela elimele kabi esigamekweni esenzeke ngoMgqibelo ntambama beqeda, ukudiliza umphakathi sebechezukela lapho kubo kamshayeli. Isigameko silandelana eduze nesangesonto eledlule lapho  kwabulawa usomatekisi owadutshulwa esetekisini lakhe esendleleni eqoqa umphakathi. Ngemva kokubulawa komshayeli, kuthiwa kubulawe umshayeli wemoto ethutha izingane zesikole namalungu amabili omphakathi ayehamba nawo, nabo abadutshulwa. Lokhu kwenza isibalo sabantu asebebulewe kuleya ndawo sifinyelele kwabane esikhathini esingangesonto kuphela, kanti kwenza umphakathi uhlale uthuka izanya. Usomatekisi oyilungu likasoseshini okhulume neSolezwe, nongathandanga ukudalulwa ngoba evikela impilo yakhe, uthe akakholwa ukuthi ukuqothwa ngenhlamvu kwabasembonini kuhlangene nemibango yemizila. Wathi ukholwa ukuthi kuyizenzo zokuziphindiselela kwabanye ngoba sebebaniningi ababulawa ngale ndlela kodwa kugcine kungaboshwa muntu. “Esigamekweni esenzeke ngoMgqibelo, laba abadutshuliwe abozalo. Okubuhlungu ukuthi umshayeli okuwuyena osindile, usesibhedlela. Nyakenye kudutshulwe, kwabulawa uyise, kusho ukuthi ababulali manje sebezingela yena,” usho kanje,. Uthe ukholwa ukuthi uthuthuva oluya luqina kule ndawo, lokheleka ngesikhathi kwanda amasela emfuyo, kwadingeka ukuthi kube khona ababhaxabulwa ngamalungu esikebhe. Uthe imvamisa yamalungu esikebhe ngabantu abasembonini yamatekisi, ngakho ukholwa ukuthi kungenzeka ukuthi amasela asuke esezama ukubuyisa izinduku ngokudubula abaziyo, kugcine sekuntshontshwana ngaleyo ndlela. “Siyafisa ukuthi amaphoyisa abuyise uzinzo nomphakathi uyiyeke lento. Umphakathi uhkuke kakhulu, nabashayeli sebeyesaba ngoba akwaziwa ukuthi uma lishona kuzobe kukhalwa ngakuphi,” kuqhuba yena. Imenenja ehhovisi leSouth African National Taxi Council (Santaco) esifundazweni, uMnuz Sifiso Shangase, ithe abanayo imininingwane ngokwenzakalayo kuleya ndawo. “Siyafisa ukuthi uma kukhona ukungaboni ngaso linye abasembonini bahlale phansi, bakhulume kungaze kuphume imiphefumulo. Sicela abanolwazi ngezigameko basebenzisane namaphoyisa ukuze kuboswe izigilamkhuba,” kusho uShangase. Akatholakanga okhulumela amaphoyisa KwaZulu-Natal, uColonel Thembeka Mbele. Kuze kwashaya isikhathi sokushicilela engakayiphenduli imibuzo athunyelelwe yona yokuqinisekisa udaba.