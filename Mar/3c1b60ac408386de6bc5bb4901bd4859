 AYAVUTHA amalungu amaqembu aphikisayo esiShayamthetho saKwaZulu-Natal, ngabasebenzi boMnyango wezeMfundo abakweleta lo mnyango uR498 million, okumanje kawuqoqiwe. Amalungu awezepolitiki akhala ngokuthi umnyango uhlale ukhala ngokuthi awunamali ekubeni uhluleka ukuqoqa le mali engenza izinto eziningi. Iningi labasebenzi bakweleta imali abakhokhelwa yona yekhefu, abanye bakhokhelwa imali noma sebethathe umhlalaphansi. Ekhuluma emhlanganweni wekomiti elibhekele ukusebenza kwezezimali zomphakathi iScopa, eMgungundlovu, izolo, uMnuz Mntomuhle Khawula we-IFP, ubuze ukuthi umnyango wenzani ukuqoqa isikweletu sekuphele iminyaka singabuyile? Uthe abanye sebaze bathatha umhlalaphansi, abanye bagoloza nokusayina izincwadi ezivuma ukuthi banezikweletu okumele bazikhokhe. “Kungani imali ingaqoqwa? Abanye baze bashiye umsebenzi kanti abanye sebaze bashona? Kumele sazi ukuthi bangaki abakweleta umnyango abasaqashiwe nabanye asebahamba?” UMnuz Francois Rodgers we-DA, ukhale ngokuthi inkulu imali ekweletwa ngabasebenzi, wathi kumele ibuyiswe. NoNkk Maggie Govender we-ANC, uthe imali ingenza izinto eziningi kakhulu, wathi okubuhlungu ngukuthi sekuphele iminyaka ingaqoqwa. Umphathi wezezimali emnyangweni, uMnuz Lalisingh Rambaran, uthe abanye balaba basebenzi ngababekade bebanjwe neziqu zomkokotelo, manje kudingeka babuyise imali emnyangweni. Uvumile ukuthi babhekene nenselelo ekuqoqeni le mali ngoba nomthetho wezimpesheni awuvumi ukuthi baziqoqe lezi zimali uma umuntu eseshonile, noma esethathe umhlalaphansi. “Sikhiphe izincwadi siyalela labo abasikweletayo ukuthi uma kuphela le nyanga, sizozibambela imali.” UMnuz Nathi Ngcobo inhloko yomnyango, uthe ukushoda kwabasebenzi emnyangweni, kungenye yezinto ezenza bangakwazi ukuqoqa isikweletu ngesikhathi. Wenze isibonelo ngothisha ona-53, okweleta uR40 000 ngoba kunezinsuku zelivu azihlala ekhaya kungafanele, okudinga azibuyise ngokuthi akhokhele umnyango imali. “Uma senza isivumelwano nalo thisha sokubamba uR2 000 ngenyanga ukuze naye singamshiyi engenalutho emholweni, uma esenquma ukuthatha umhlalaphansi esakhokhe izinyanga ezintathu, usalelwa yisikweletu sikaR34 000. Umthetho wezimpesheni awuvumi ukuthi sibambe imali ayikweletayo emalini yakhe yempesheni uma engazange asayine isibophezelo. Lokhu kuba yinkinga ngoba abanye asibe sisabathola la behlala khona ukuze siqoqe izikweletu.” Uthe eminye imithetho ibabophe izandla, abakwazi ukwenza noma yini.