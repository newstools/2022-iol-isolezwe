UFUNA umsolwa anqatshelwe ibheyili umndeni wowesifazane isidumbu sakhe esitholwe sidindilize emzini wakhe ngeSonto, sinenxeba lokudutshulwa esiphongweni, esigamekweni okuboshwe kuso isoka lakhe. Isidumbu sikaNksz Asanda Kolweni (40) ongowokudabuka eQwidlana eMount Frere, kuthiwa sitholwe umngani wakhe eNazareth ngasePinetown. Kuthiwa  isoka lakhe elino-45 okuvele ukuthi lisebenza njengonogada kwenye yezinkampani ePinetown, lizinikele emaphoyiseni ngalo iSonto ebusuku emva kokuzwa ukuthi lifunwa amaphoyisa ngaleli cala. Unina omncane kamufi uNksz Nozuko Machophoza, uthe bafisa umsolwa anqatshelwe ibheyili abhadle ejele ngesihluku asenzile. “Usibulale siphila, wasizwisa ubuhlungu esingeke sabukhohlwa.  Umshiyise izingane zakhe zisencane kakhulu njengoba enye ineminyaka eyisikhombisa kanti enye ino-10. Sifisa abolele ejele ngesenzo sakhe,” kusho uNksz Machophoza. Uthe leli soka bebengalazi ekhaya njengoba belingavelile, futhi abanalo ulwazi lokuthi bekubangwani nokuthi singakanani isikhathi bethandana.  Uqinisekise ukuthi bebengenayo ingane bebejola nje, njengoba isoka belivamisa ukufika ngokuvakasha.  UNksz Kolweni kuthiwa ubesebenza kwesinye sezitolo zokudlela enxanxatheleni yezitolo ePavilion. Kuthiwa isidumbu sakhe sitholwe umngani, okuthiwa ubeyombheka kulandela ukuthi ethole (umngani kamufi) ucingo obeluvela kwimenenja yalapho umufi esebenza khona luveza ukuthi akazange engene emsebenzini njengoba kwakulindelekile. Okhulumela amaphoyisa KwaZulu-Natal uColonel Thembeka Mbele  uthe kuvulwe icala lokubulala esiteshini samaphoyisa ePinetown. “Uphenyo lwamaphoyisa luveze ukuthi umufi wayegcine ukubonakala enomsolwa emini ngeSonto, umsolwa uthole umbiko wokuthi amaphoyisa ayamfuna, wanquma ukuzinikela emaphoyiseni.  Ubhekene necala lokubulala,” kusho uColonel Mbele. 