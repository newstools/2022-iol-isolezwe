KHETHA  SANGWENI  ISILOMO somlingisi ophambili emdlalweni wethelevishini, iDurban Gen, uNelisiwe Sibiya, odlala indawo kaMbali, sizosebenza namatshitshi siwafundise ngamasiko nokuziphatha. UNelisiwe, osebenzisana neCastle Milk Stout emkhankasweni wamasiko nesintu, ube nengxoxo ekhethekile neSolezwe ngeSonto lapho echaze khona kabanzi ngezinhlelo zakhe. Uthe uyalibonga kakhulu ithuba alinikwe yiCastle Milk Stout lokufundisa ngemvelaphi ngoba vele uyazithandela amasiko nesintu. Udlala indawo kadokotela kulo mdlalo ongena kusukela ngoMsombuluko kuya kuLwesihlanu ku-etv ngo-6.30 ntambama. Ubuye abe ngumculi kodwa usamile kancane njengoba esagxile ekulingiseni. UNelisiwe, odabuka eNkanini, eShowe, uyisishoshovu samasiko futhi uthi kungenxa yokuthanda isintu, yimvelaphi namadlozi njengoba elapho ekhona empilweni. Uthe nakuba edabuka eShowe kodwa bafudukela eGoli kodwa akakhohliwe yimvelaphi namasiko akhe. Engxoxweni ukuvezile ukuthi usungule inkampani, iQeendom Arts Production, okuyiyona azosebenza ngaphansi kwayo uma esehamba namatshitshi. “Into engingayithandi wukuthi kudume ukuthi intombazane kufanele ilale nothile ukuze iphumelele, umuntu uyakwazi ukuphumelela ngamandla akhe. Ngizobe ngifundisa ngayo yonke into, wukuziphatha nokuzithanda nje. Ngiyasithanda kakhulu isintu namasiko,’’ kusho uNelisiwe. Uthe phakathi kwezinhlelo anazo kulo nyaka wukuthi enzelwe umemulo kubo ngaphambi kokuthi akhulume eyomshado. Uthe into eshaya abantu abaningi wukuthi bajaha umshado beqe okuningi kwesintu okufanele ngabe bayakwenza bese beba nezinkinga bengazi kwenzenjani. Echaza ngohambo lwakhe kwezokulingisa, uthe lube ngoluhle kakhulu, luyamkhulisa. Uthe okunye akuqaphelayo wukuthi abantu kusafanele bazifundise ukuhlukanisa phakathi komlingisi nomuntu ngoba abanye uma bembona bazitshela ukuthi uyile nto ayidlalayo.