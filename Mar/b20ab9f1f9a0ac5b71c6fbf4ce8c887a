BONISWA MOHALE iSouth African Airways ithi iphoqelekile ukuthi ithathe isinqumo esingelula neze sokudiliza abasebenzi ngenxa yokuthi ayinayo imali yokubakhokhela. Izinyunyana zabasebenzi SAA zifuna kungenelele uMnyango wamaBhizinisi kaHulumeni njengoba iSAA entsha ihlela ukudiliza abasebenzi abawu-225. Izinyunyana iSouth African Cabin Crew Association (Sacca) neNational Union of Metalworkers of South Africa (Numsa), zithi ziphoxekile nangendlela iSAA eyazise ngayo abasebenzi ngalolu daba. UMengameli weSacca, uNkk Zazi Nsibanyoni-Mugambi, uveze uthe  abasebenzi baziswe ngama-SMS ukuthi bazodilizwa ngokuphela kwenyanga uMashi. “Sifuna kuhlengwe imisebenzi. Besizitshela ukuthi iSAA ehlelwe kabusha, izokwazi ukuvikela abasebenzi kodwa ngebhadi sishaye eceleni. Sifuna uMnyango wamaBhizinisi kaHulumeni ungenelele ekuhlengeni imisebenzi engu-225 esithole ukuthi izophela kule nyanga. Umnyango siwunika izinsuku eziwu-10 ukuba ubuyele kuthina,” kusho uNkk Nsibanyoni-Mugambi. Uthe ziningi izinyathelo abazozithatha uma bengatholi impendulo egculisayo kodwa okwamanje uyathemba ukuthi bazothola impendulo ezomisa ukudilizwa kwabasebenzi. Uveze ukuthi abasebenzi abadilizwayo bebengaphansi kohlelo lokuqeqeshwa ngamakhono amasha oluthathe izinyanga eziwu-12, oseluzophela. “Okusiphethe kabi wukuthi iSAA entsha isiqashe kabusha izimenenja ezathatha umhlomulo wokudilizwa. Lokhu akufanele ukuthi kwenzeke ngoba lolu hlelo lwaluxhaswe ngemali yabakhokhi bentela. Kuqashwa lezi zimenenja bese kudilizwa abasebenzi? Okubuhlungu wukuthi abasebenzi abaholi imali eningi njengezimenenja,” kusho uNkk Nsibanyoni-Mugambi. Uthe abasebenzi abaqashwe yi-SAA entsha, abanayo imihlomulo efana neyakuqala, kukhona okubalahlekele kodwa izimenenja zona zizothola imihlomulo edlula eyabasebenzi. Kulindeleke ukuthi uMnyango wamaBhizinisi kaHulumeni uphendule uma usuzifunde zonke izimfuno zezinyunyana. 