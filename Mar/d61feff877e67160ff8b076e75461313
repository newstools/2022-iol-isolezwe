LUVELE obala uqhekeko kumalungu eThe Real Housewives of Durban (RHOD), ngemva kokuthi kubekhona abahamba ngemoto abanye bandiza ngePrivate Jet, beya eNambiti Lodge, eLadysmith. Umcimbi wabesifazane ubuhlelwe nguLondie London. Ukuphambana kwemibono kudalwe wukuthi uSorisha ahambe nabanye ngebhanoyi kanti uLaChonco, uMabusi noNonku bazohamba ngeMercedes-benz V Class, ephinde yafa endleni baze bathathwa yiHyundai H1. USorisha uqashe ibhanoyi wagibelisa uJojo, no-Annie noThobile wandiza nabo. Lokhu akwehlanga kahle kulaba abebehamba ngemoto ngoba bebengatshelwanga nokuthi abanye bazondiza. Yize bekungezona izinhlelo zikaLondie, ukuthi bafike ngendlela abafike ngayo kulo mcimbi kodwa kubaphathe kabi abebehamba ngemoto ukuthi abaziswanga ukuthi kukhona abazondiza. Baphinde bakhala nangokuthi kukhethwe uThobile, ukuthi andize ngebhanoyi ekubeni esanda kujoyina uhlelo. Okuphinde kwafaka usawoti esilondeni wukuthi abafike batshelwe ukuthi amakamelo abebezolala kuwona awekho kule ndawo abebezohlangana kuyona. Kuthiwe kuzomele bahambe ibanga elizothatha ihora, ukuthi bafike ezindlini abazolala kuzona, nokuyinto ebaxova kakhulu emoyeni. UNonku ubelokhu ethi uyazisola ukuthi ubeyaphi kulo mcimbi, efuna nokuduba abashiye. ULaChonco uveze nokuthi ukhona umuntu empilweni yakhe onguMr Petals kodwa into yabo ibikhomba ukungacaci noma ikhona ngempela yini.