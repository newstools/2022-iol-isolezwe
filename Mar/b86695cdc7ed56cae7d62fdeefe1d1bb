 BAKHATHAZEKILE ngemfundo yezingane zabo abazali bezingane ezifunda Ezithabeni Secondary, Oqaqeni, KwaMaphumulo. Lesi sikole silinyalelwe ngamakilasi ayisithupha ngoLwesine olwedlule, emva kokuthi kuhlasele isiphepho esinamandla endaweni. Ngokusho kukaMnuz Scebi Khuzwayo oyilungu lesigungu esilawula isikole, kwenzeka lokhu nje, lesi sikole besivele silinyalelwe ngamakilasi amane ngoDisemba. Uthe amathathu ala makilasi aphephuka, uphahla lalimala laphela. Esehlakalweni sakamuva, kulimale amaklilasi angomahamba nendlwana ngesikhathi epheshulwa wumoya. Kuthiwa kwathi uma ephephuka, aphephukela phezu kwamanye amathathu, wona alinyalelwa wuphahla lwawo, okwenze aba yisithupha esewonke amoshekile. “Njengoba izikole zizovulwa emva kwamaholide amafishane, asazi ukuthi zizofundelaphi izingane” kusho uKhuzwayo. Uthe okubakhathazayo wukuthi makilasi angomahamba nendlwana amoshekile, bebewanikwe ngesikhathi kudlange iCovid-19. Uthe ngoDisemba, ngesikhathi belinyalelwe ngamakilasi elinyazwe yimvula, umnyango bawubikela kodwa akukho owakwenza. “Namanje siwubikele, sathumela ngisho nezithombe ezikhombisa umonakalo. Asazi-ke ukuthi kukhona yini ozokwenza manje,” kusho uKhuzwayo. Uthe selokhu kuqale leli sonto, baphume umkhankaso bahambe becela uxhaso kosomabhizinisi abazimele ukuthi baphose ezivivaneni ukuze kulungiswe isikole. Uthisha ofundisa kulesi sikole, ocele ukungadalulwa, uthe bakhungathekile ukuthi bazozifundisa kanjani izingane ezingaphezu kuka-600. Uthe amakilasi amoshekile asetshenziswa wuGrade 10, 11 no-12. Okhulumela uMnyango wezeMfundo KwaZulu-Natal, uMnuz Muzi Mahlambi, uthe uxhumene nehhovisi labo esifundeni iLembe, ngalolu daba. “Ngisalinde ukuthi babuyele kimi mayelana nalo,” kusho uMahlambi.