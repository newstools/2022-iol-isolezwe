UMENGAMELI wezwe uMnuz Cyril Ramaphosa, uthi ihhovisi lakhe liluphethe ngobunono udaba lombango wobukhosi bukaZulu. URamaphosa uthembise ukuthi ihhovisi lakhe lizoqala izinhlelo zokugcotshwa kweSilo maduze kulandela isinqumo seNkantolo eNkulu eMgungundlovu emacaleni athinta umbango wasendlunkulu. URamaphosa uphawule okokuqala ngombango wesihlalo sobukhosi bukaZulu ngesikhathi ekhuluma nezintatheli kulandela ukuhambela kwakhe esifundazweni iMpumalanga, lapho ebeyohlangana khona namagatsha e-ANC. ISilo saMaZulu asikaze sigcotshwe ngenxa yokuthi ihhovisi likaRamaphosa alikaze liyikhiphe incwadi egunyaza iSilo. Lokhu kungenxa yombango oqubuke emva kokuguqa kweSilo uGoodwill Zwelithini kaBhekuzulu, okuzophela unyaka abuza ngempelasonto. Ngesikhathi ekhuluma nabezindaba, uRamaphosa uthe uyazi ukuthi abantu bafisa ngabe kade sagcotshwa iSilo saMaZulu. Ngesonto eledlule inkantolo eNkulu eMgungundlovu ishiye uRamaphosa nengcabha ngodaba lokugcotshwa kweSilo, njengoba inqume ukuthi akukho okuvimba ihhovisi lakhe ukuthi likhiphe incwadi evuma iSilo uMisuzulu kaZwelithini. Kanjalo futhi noNdunankulu waKwaZulu-Natal, uMnuz Sihle Zikalala, uthe sekusele kuRamaphosa ngokugcotshwa kweSilo. URamaphosa utshele izintatheli ukuthi lolu daba luzophothulwa maduze. “Lolu daba siluphethe ngobunono. Lusanda kuqedwa enkantolo. Njengamanje sesizoqala izinhlelo. Sizoluphatha ngobunono. “Ngiyazi ukuthi abantu abaningi bafisa sengathi ngabe kade lwasombululwa. Isiqiniseko engizobanikeza sona ukuthi lolu daba luzosombululeka.” URamaphosa waqoka uNgqongqoshe wezokuBusa ngokuBambisana neziNdaba zoMdabu, uDkt Nkosazana Dlamini Zuma, ukuba angenelele kulo mbango. Lokhu wakwenza emva kokuthi kuphakanyiswe amagama amabili ukuba angene esihlalweni sobukhosi bukaZulu. Elinye igama elaphakanyiswa elikaMntwana uSimakade Zulu. UDkt Dlamini Zuma wabe eseqoka ithimba ebeliholwa owayengundunakulu waKwaZulu-Natal, uMnuz Willies Mchunu, ukuba lingenelele. Leli thimba lathola ukuthi zine izinhlangothi ezibanga ubukhosi bukaZulu. Khonamanjalo i-IFP ithe akukho okuvimba ukuthi iSilo uMisuzulu singagcotshwa. Ekhuluma kwisithangami nabezindaba izolo, umholi we-IFP, uMnuz Velenkosini Hlabisa, uthe isinqumo senkantolo sivuma ukuthi iSilo sigcotshwe ngokusemthethweni ngaphandle kwezihibe. Uthe bayaseseka iSilo, wathi banethemba lokuthi isinqumo senkantolo sizokuba yisiqalo esisha eNdlunkulu kaZulu.