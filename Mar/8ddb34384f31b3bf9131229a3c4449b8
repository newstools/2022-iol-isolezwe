BASASONGELWA abazali bomfana oneminyaka emibili owaduka edlala emqashweni wabazali bakhe ngeledlule. UNhlosenhle ‘Enhle’ Ndimande (2) uduke esigodini saseBomvini, eNgwelezane ngoMashi 20 kanti namanje akakatholakali. Ngosuku aduka ngalo wayekade edlala nenye ingane (5) yomunye wesifazane naye oqashe kuyo le miqasho. Emumva kokuduka kwakhe, uyise, uMnuz Khumbulani Ndimande ube esethola imiyalezo esongayo kumuntu ongaziwa. Phakathi kwale miyalezo, ubeyalelwa ukuba afake u-R4000 uma efuna ingane yakhe ingabulawa. Umuntu obethumela imiyalezo ubemtshela ukuthi ingane igcinwe enyangeni yimbe yaseJozini kanti abalisa abathathu bahlela ukuthi ibulawe ukuze kwenziwe ngayo umuthi. Ekhuluma neSolezwe izolo uthe namanje usasongelwa. “Uthi ngeke asibuyisele ingane uma singamniki imali yakhe,” kusho uNdimande. Uthi okubaxakayo ukuthi uma bemcela lo muntu ukuthi avume bamfakele imali  noma yikwaShoprite, uyala. “Uvele asibuze ukuthi i-ID kabani azokhipha ngayo leyo mali. Uthi ngalokho thina sifuna ukumbambisa,” kusho uNdimande. Uthe okunye abuye wakusho lo muntu ukuthi kufanele bazi ukuthi ingane isiyagula manje ngoba yena akanako ukudla azoyinika kona. Uthi uphatheke kabi ngoba abasazi isiphetho sako konke lokhu okwenzekayo ukuthi kuzoba yisiphi. Okhulumela amaphoyisa KwaZulu-Natal uColonel Thembeka Mbele uthe banalo ulwazi ngezinsongo ezitholwa abazali bomntwana. “Amaphoyisa abambisene nomndeni ngalolu daba. Umntwana olahlekile usafunwa amaphoyisa namanje. Angeke sikwazi ukudalula ulwazi oludlula lolu ngoba lokho kuzophazamisa uphenyo lwamaphoyisa,” kusho uCol Mbele.  