BONISWA MOHALE KUVELA ukuthi sebeyinkukhu nempaka uNobhalala Jikelele we-South African Federation of Trade Unions (Saftu), uMnuz Zwelinzima Vavi nomhlobo wakhe weminyaka, uMnuz Irvin Jim, onguNobhala Jikelele we-National Union of Metalworkers of South Africa (Numsa). Ngempelasonto, amaphephandaba abike ukuthi uJim usolwa ngokuhlohla uMengameli we-Saftu, uMnuz Mac Chavalala, ukuba abhale incwadi etshela uVavi ukuthi uzomiswa ngezinsolo zokungalandeli imigomo yalo mfelandawonye wezinyunyana nokungasebenzisi kahle imali. UVavi uthe akekho onelungelo lokumyalela ukuba ame emsebenzini ngaphandle kokuthi zonke izinyunyana ezingaphansi kwe-Saftu, zithathe leso sinqumo. Uthe amacala abekwe wona awacacile futhi kunokungaboni ngasolinye kubuholi obuphezulu be-Saftu. Uveze ukuthi imali asolwa ngokuyisebenzisa kabi ngeyokuthengela abaholi bezinyunyana ezihluleke ze-Saftu ama-airtime, ukuze bakwazi ukuba yingxenye yemihlangano ngesikhathi kusanda kubheduka iCovid-19. Kolunye uhlangothi, uJim uziphikile izinsolo zokuthi nguye ohlohle uChavalala ukuba abhalele uVavi incwadi emazisa ngezinhlelo zokumiswa kwakhe emsebenzini. Uthe uVavi kufanele abhekane nesimo azithola ekusona njengamanje, angalokhu ekhomba abanye esweni. NgoLwesihlanu, izinyunyana eziwu-13 ezingaphansi kweSaftu, zizwakalise ukuthi ziyabethemba ubuholi bukaVavi futhi azifuni amiswe emsebenzini. Kulindeleke ukuthi ngoMeyi, iSaftu ibe nengqungquthela yokukhetha ubuholi obusha, abanye baveza ukuthi uVavi ufuna ihlandla lesibili. Kuthiwa uJim nabanye abaholi abazimisele ukweseka uVavi ukuba angene kwihlandla lesibili njengoba bemfuna ehambile. UJim uyaziphika lezi zinsolo kodwa uthe kujwayelekile ukuthi abaholi babe nemibono ehlulekene yepolitiki. Uthe wonke umholi we-Saftu kufanele alandele imigomo yomfelandawonye wezinyunyana. 