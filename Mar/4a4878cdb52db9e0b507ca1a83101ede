LITHI liyazi ukuthi kukhona abalifuna lifile iPhini leMeya kuMasipala iNewcastle, uMnuz Musa Thwala, osinde esigamekweni okukholakala ukuthi bekuhloswe ukumsoconga kuso. UThwala uthi okumdalele amazinyo abushelelezi wukulwa nenkohlakalo ngaphakathi emkhandlwini. Uthe uyazi ukuthi sekubekwe isiteki semali enkulu esizonikwa ozombulala. Ukusho lokhu ngesikhathi exoxa neSolezwe izolo emva kokusinda esigamekweni lapho onogada bakhe betholane phezulu nabasolwa ngokuba yizinkabi ngaphandle komuzi wakhe. Lesi sigameko senzeke ngoMsombuluko ebusuku kanti kushone kuso unogada kaThwala, uMnuz Dencor Mdlalose. Kuphinde kwalimala omunye unogada kaThwala kanye nosolwa ngokuba yinkabi. Uthe ngaphambi kwalesi sigameko ubethola izinsongo. UThwala uthe akakungabazi ukuthi ubulawelwa ukulwa nenkohlakalo. “Isono sami wukuvala ompompi benkohlakalo. Lapha kwamasipala besinabantu abaningi abebekhokhelwa imali, kuthiwa banamaloli athutha amanzi. “Ngibe sengithi aweze wonke la maloli akhokhelwayo ukuze siwabone, iningi lawo alizange lifike. Kuyacaca ukuthi kukhona abantu abebedla imali kamasipala mahhala.” UThwala uthe ngesonto eledlule bekunamahlebezi okuthi loyo ozothola ikhanda lakhe uzokhokhelwa uR250 000. Uthe lokhu angeke kumqede amandla. “Le nto iyakutshela ukuthi kukhona abantu abafuna ukuqhubeka nenkohlakalo. Kusobala ukuthi uma ulwa nenkohlakalo kufanele ubulawe. “Lokhu angeke kusivimbe ekutheni silwe nenkohlakalo, kunalokho sizokhuphula igiya. Sizobhekana nayo ngqo le mpi. Kuyacaca ukuthi isazoqhubeka le nto yokubulawa kosopolitiki uma kusekhona abantu abacabanga kanje.” UThwala ungumengameli wenhlangano, iTeam Sugar SA, ebambisene ne-IFP ekubuseni uMasipala waseNewcastle. Echaza ngesigameko sangoMsombuluko, uThwala uthe wayefika ekhaya. Uthe akuphelanga ngisho imizuzu emibili, kwabe sekugasela labo abasolwa ngokuba yizinkabi. “Ngathi ngingakangeni ngisho endlini kwabe sekundiza izinhlamvu. Namanje ngisathukile futhi ngisashaqekile ngoba angazi ukuthi yini okunye okuzolandela.” Uthe ufe olwembiza ngokushona kukaMdlalose. “Ubesefana nomfowethu kimi. Besisondelene kakhulu. Ubengasuki eduze kwami futhi nguyena ebengithembele kuyena. Kusazothatha isikhathi ukuthi ngamukele. “Ngicabanga ukuthi nabo ababulali bavele baphuma naye ngoba bayazi ukuthi nguyena ebengithembele kuyena.” UThwala uthe umndeni kaMdlalose usathukile emva kwalesi sigameko.