KHETHA  SANGWENI  AKUCACI noma uzowungenela yini umbango wehlandla lesibili uNobhala we-ANC KwaZulu-Natal, uMnuz Mdumiseni Ntuli. UNtuli, odabuka KwaXimba esiFundeni seTheku, uqhoqhobele lesi sikhundla futhi wakhethwa engqungqutheleni yango-2018. Waqumba phansi uMnuz Super Zuma naye owayenomkhankaso onzima esifuna isikhundla. Sekuqalile ukukhuluma kodwa abekho abasavelile abagaqele esikanobhala wesifundazwe nesithathwa njengesinamandla. Isikhundla sikanobhala singesinye kwezisuke zibhekwe ngabomvu uma kukhethwa futhi yena usebenza ngokugcwele ehhovisi lenhlangano, akavamile ukujutshwa kuhulumeni. UNtuli uthe ngeke aphawule ngalolu daba lwesikhundla ngoba asikafiki isikhathi esifanele. “Okwamanje akekho osakhulumile, nami ngicabanga ukuthi lokhu kudalwa wukuthi isikhathi sokuphakamisa amagama siqala phakathi no-Ephreli. Ngiyophefumula kahle uma sekuqale uhlelo ngokusemthethweni,’’ kusho uNtuli. I-ANC kumanje imatasa ihlalisa izingqungquthela zezifunda ukuze zilungele ukuya engqungqutheleni yesifundazwe nayo ecaba indlela eya kwekazwelonke. Izifunda ezizohlala yiTheku, yiLower South Coast, Musa Dladla nezinye ezingakahlali. Ingqungquthela yesifundazwe kuthiwa ibekelwe izinsuku ezintathu, kusukela ku-15 kuya ku-17 Julayi 2022. Amehlo abaningi athe njo esikhundleni sikasihlalo wesifundazwe esiphethwe wuMnuz Sihle Zikalala odabuka eNdwedwe, esiFundeni iGeneral Gizenga Mpanza, obuye abe wuNdunankulu waKwaZulu-Natal. Kuthiwa uZikalala uzophoselwa inselelo wuNkk Nomusa Dube-Ncube onguMgcinimafa wenhlangano esifundazweni. UDube-Ncube unguNgqongqoshe wezeziMali esifundazweni kanti udabuka esiFundeni seTheku. UNkk Dube -Ncube wesekwa yi-ANCWL esifundazweni. Kuvela negama likaMnuz Sandile Zungu ongusomabhizinisi okuthiwa kukhona abafuna ahole uKhongolose. Okhulumela i-ANC esifundazweni, uMnuz Nhlakanipho Ntombela, uqinisekisile ukuthi ingqungquthela izohlala, wathi bamatasa ngezinhlelo zayo. Uthe abalindele kube khona abangase bavimbe ingqungquthela ngezinkantolo. “Indawo ezobanjelwa kuyona ayikaqinisekiswa kodwa sizoqala ukuhlalisa amagatsha ngo-Ephreli 9. Ngeke sibavimbe abafuna ukuya ezinkantolo, siyophendula uma bevela kodwa thina senza konke silandela imigomo yakhona,’’ kusho uNtombela.