OWESIFAZANE waseGroutville, KwaDukuza, ufuna abolele ejele ubaba wezingane zakhe ezine (okukhona kuzo amawele) ngesenzo sakhe sokumshaya aze acishe ambulale. UNksz Pearl Mapule Skhenjane ulandise Isolezwe ukuthi lesi sigameko obekungesona esokuqala, senzeke ngeSonto eledlule, emva kokuthi yena nomsolwa nezingane zabo bebehambele umcimbi wesihlobo endaweni. Uthi isono sakhe kube ukubuza ukuthi ubesenyamalale wayaphi amahora ngamahora umsolwa, emshiya nomsebenzi wokuthi abheke zonke izingane yedwa? “Bengingadiniwe, futhi bengingamthethisi, bengimane ngibuza nje ukuthi ubeseyephi ngoba ngaphambi kokuthi siye emcimbini, besivumelene ngokuthi, zingasali nezingane ngoba sizolekelelana ukuzinakekela,” kusho uNksz Skhenjana. Uthe ngokubuza lokho, kube usezithintele. Uthe akazi ukuthi usithathephi isitini amshaye ngaso? “Akazange angiyeke ngisho sengiwile. Uqhubekile wangihlasela ngaso, engixhimfa ebusweni,” kusho yena. Uthe uze waphunyula ngoba sekuqhamuka abantu ebebezolekelela, bebona ukuthi uma bengangeneleli, lona wesilisa uzombulala. Uthe ugcine ekwazi ukugoduka aye kubo kodwa umsolwa uqhubekile wafika nakhona, wazoqhubeka lapho abegcine khona. Uthe uwashayele ucingo amaphoyisa kodwa awazange afike. “Ngize ngakwazi ukuyovula icala ngoLwesine ngoba amehlo esevuleka, sengikwazi ukubona,” kusho uNksz Skhenjana. Uthe ayimphathanga kahle indlela amaphoyisa asingathe ngayo udaba lwakhe. Uthe okwenzekile kumkhombise ukuthi awanamsebenzi kangakanani nezigameko zokuhlukunyezwa kwabantu besifazane. “Ngisale nginesithombe sokuthi okusho ukuthi amaphoyisa aKwaDukuza abefuna ukuthi eze ngoba nakhu esezocosha isidumbu sami,” usho kanje. Uthe nangoSepthemba nyakenye, ngesikhathi umsolwa emshaya okokuqala, kwenzeka esifanayo. Uthe kwakungemva kwaleso sigameko lapho wakubona kufanele ukuthi ahlukane nomsolwa abesethandane naye iminyaka engu-13, benezingane ezine, okukhona kuzo amawele. “Ngifuna aboshwe isikhathi eside, anganikwa ngisho nebheyili ukuze afunde isifundo sokuthi akudlalwa ngabantu besifazane abangenamandla okuzilwela,” kusho uNksz Skhenjana. POLICE COMMENT TO FOLLOW… 