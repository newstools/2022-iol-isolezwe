UMASIPALA waseMthonjaneni usuqhamuke nohlelo lokuba amakhosi abe nabaqaphi kulandela ukwanda kwesihlava sokuqothwa kwawo ezindaweni ezahlukene. IMeya kaMasipala eMthonjaneni uMnuz Mbangiseni Biyela ihlangane nezinduna namakhosi eMthonjaneni okubalwa kuwo inkosi yasoBuka, eyaseThembeni, eyaKwaSanguye nokuyilapho yethule khona lolu hlelo emhlanganweni wobuholi bomdabu nomasipala. Ukubulawa kweNkosi yaKwaMpukane eMthonjaneni neyakaZondi eNkandla, uBiyela uthe kungezinye zezizathu zokuthi basukume ngoba uhulumeni kubukeka ehudula izinyawo. UBiyela uthe bewumasipala bazoqinisekisa ukuthi amakhosi akhele lo masipala aba nabaqaphi ukuqinisekisa ukuthi aphephile. "Sizibhekile izinhlelo zokuphepha kwamakhosi ngoba ayabulawa eNingizimu Afrika ikakhulu KwaZulu-Natal. Sinazo izinhlelo zokulekelela siwumasipala, okungenani inkosi ngayinye ibe nomqaphi. Uhulumeni ngoba ulibele ukucothoza useyosifica ngendlela ngeke sihluleke ukuvikela amakhosi. Ngingasho esizweni sonke ukuthi yilezo izinhlelo esinazo ngamakhosi," kusho uBiyela. Eqhuba uBiyela uthe akufanele kuqhutshwe izinhlelo zentuthuko emphakathini bese kushiywa emuva ubuholi bomdabu. "Inhloso enkulu ukubonana nondabezitha sisondele eduze kubona ngoba siyasebenza, kumele silekelelane ngezinhlelo zentuthuko njengoba kuqala isabelo mali esisha ngoMashi. Kumele sibambisane kukho konke okwenzekayo singawashiyi amakhosi kube neziphakamiso zawo asho ukuthi yini edingekayo," kusho uBiyela. Inkosi yakasoBuka uMnuz Phiwayinkosi Biyela okhulumele amakhosi iveze ukuthi amakhosi yiwona asondelene nabantu ngisho namakhansela imbala nokudinga kusetshenzwe ngokubambisana nohulumeni. "Ngizwakalisa okukhulu ukuthokoza ngezinsiza ebezethulwa. Uma senihlangene mkhandlu omuhle nixoxa ngokuphepha kwethu singamakhosi siyofisa uma niluxoxa lolu daba sibe khona nathi. Asifisi ukuzithola silimala nokuthi sithi ingane kabani eyathi asingaphephi ngoba sifisa ukuhlala kamnandi," kusho inkosi uBiyela. Kuphinde kwanikelelwa amakhosi ngogandaganda ukuqala uhlelo lokulima emphakathini. 