USUZOQALA umjaho wesikhundla sikasihlalo we-ANC eGauteng. Lokhu kuvele ngemuva kokuba uDavid Makhura okunguyena ohleli kulesi sihlalo, eveze ukuthi akabuyeli kusona. UMakhura uthe leli yihlandla lakhe lokugcina futhi akanayo inhloso yokulangazelela isikhundla sikanobhala-jikelele we-ANC. Usho lokhu ngoba bekunamahlebezi athi ushiya isikhundla ngoba ebheke esikaMagashule. Amalungu e-ANC eGauteng aseqalile ukukhankasela abaholi abafanelwe ukungena ezinyathelweni zikaMakhura. Kulindeleke ukuba uMnuz Panyaza Lesufi abhekane nelungu le-PEC, uMnuz Lebohang Maile, ekuthatheni izintambo kuMakhura. Ingqungquthela ye-ANC kulindeleke ukuba ihlale ngoJuni 5, 2022, nokuyilapho kuzocaca khona ukuba ngubani umakhonya? 