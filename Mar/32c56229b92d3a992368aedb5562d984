USUQALILE umzuliswano wesibili ecaleni elithinta incwadi yefa eyashiywa yiSilo esesakhothama, uGoodwill Zwelithini kaBhekuzulu. AbaNtwana uNtandoyenkosi Zulu noNtombizosuthu, sebethumele amasamanisi kuNdlunkulu nakumazinyane kaMdlokombane, lapho befuna ukuthi kuchithwe incwadi yefa ebangwayo. Bonke abathintekayo kuleli cala, banikezwe izinsuku eziyishumi ukuthi bacacise ukuthi bazowaphikisa yini la masamanisi. Laba baNtwana basesigodlweni KwaKhethomthandayo bafuna ichithwe incwadi yefa kaMdlokombane ngenxa yokuthi basola ukuthi kukokoteliwe ukusayina kwakhe kule ncwadi yefa eyafundelwa umndeni. Bagabe ngombiko kangoti ocwaninga okubhalwe phansi, owaveza ukuthi kukokoteliwe ukusayina kukaMdlokombane. Ukukhishwa kwala masamanisi kuhambisana nesinqumo seNkantolo eNkulu eMgungundlovu kuleli cala. IJaji uMjabuliseni Isaac Madondo belinikeze abaNtwana izinsuku ezingu-15 ukuba bakhiphe la masamanisi. Yize inkantolo yakumisa ukwabiwa kwefa likaMdlokombane kuze kuba kuphuma isinqumo emzuliswaneni wesibili waleli cala, kepha inkantolo yasichitha isicelo sokuba kumiswe ukugcotshwa ngokusemthethweni kweSilo. Omele abaNtwana uNtandoyenkosi noNtombizosuthu, uMnuz Mondli Thusini, ukuqinisekisile ukukhishwa kwala masamanisi. UThusini uthe ukukhishwa kwala masamanisi kusho ukuthi sekuzoqulwa icala elithinta izinsolo zokuthi kwakokotelwa ukusayina kukaMdlokombane encwadini yefa ebangwayo. “Kuzobizwa ofakazi, bafakwe ebhokisini, bese bephonswa imibuzo. Ongoti abacubungula okubhalwe phansi bazokwethula ubufakazi.” Omele abanye balabo abaphikisa lesi sicelo, uMnuz Musa Ntsibande, ukuqinisekisile ukuthi sebewatholile la masamanisi. UNtsibande uthe nakuba bengakaqedi ukuwacubungula amasamanisi, akakungabazi ukuthi bazowaphikisa. “Nathi sinawo umbiko kangoti ocubungula okubhalwe phansi nokhombisa ukuthi yisona iSilo (esesakhothama) esasayina le ncwadi yefa. Ngakho-ke sizowaphikisa amasamanisi.” Khonamanjalo, uhulumeni waKwaZulu-Natal uzibophezele ekwesekeni iSilo uMisuzulu Sinqobile kaZwelithini njengoba ukuqokwa kwakhe sekuvunywe uMengameli Cyril Ramaphosa. Esitatimendeni sekhabhinethi lesifundazwe, uhulumeni waKwaZulu-Natal uthe zonke izinhlaka zawo sezikulungele ukweseka iSilo njengoba ukuqokwa kwaso sakufakiwe ezincwadini zikahulumeni. Uhulumeni wesifundazwe ubukade ungayixhasi Imikhosi yaseNdlunkulu njengoba bekusaqhubeka umbango wesihlalo sobukhosi. Uhulumeni waKwaZulu-Natal uphinde wazibophezela ekusebenzisaneni neNdlunkulu ekulungiseleleni ukugcotshwa kweSilo. Ithimba likahulumeni wesifundazwe elizosebenzisana neNdlunkulu lifaka phakathi undunankulu, uMnuz Sihle Zikalala, uNgqongqoshe wezokuThutha, uNkk Peggy Nkonyeni, uNgqongqoshe wezokuBusa ngokuBambisana neziNdaba zoMdabu, uMnuz Sipho Hlomuka  noNgqongqoshe wezaCiko namaSiko, uNksz Hlengiwe Mavimbela. Umthombo osekomitini elihlela ukugcotshwa kweSilo, uthe usuku okuzogcotshwa ngalo iSilo belungakanqunywa. “Sisalinde ukuhlangana nethimba likaMengameli neloMnyango wezokuBusa ngokuBambisana neziNdaba zoMdabu (kuzwelonke), bese kuyacaca-ke indaba yosuku.”  