UNGQONGQOSHE wezokuHlaliswa kwaBantu KwaZulu-Natal, uMnuz Jomo Sibiya, uxolisile kubahlali basemijondolo yaKwaJika Joe, eMgungundlovu, ngokubambezeleka kohlelo lokwakhiwa kwezindlu ezazithenjiswe abahlali. USibiya uvumile ukuthi uhulumeni wenzele phansi abahlali bakule ndawo abathenjiswa eminyakeni eminingi eyedlule ukuthi bazokwakhelwa izindlu eThembeni naseSignal Hill, okuyizindawo ezingaphandle kancane kwedolobha uMgungundlovu. USibiya ukusho lokhu ngesikhathi enomhlangano nabahlali bakule ndawo. Abanye balaba bahlali bayingxenye yalabo abasala ngaphandle ngesikhathi uMasipala uMsunduzi unikeza iabahlali bakule ndawo izindlu elokishini iFrance, ngo-1998. Abasala kulolu hlelo babe sebethenjiswa ukuthi bazohlomula ezindlini ezibalelwa ku-3 000 okufanele zakhiwe eThembeni naseSignal Hill. Kuze kube namhlanje lezi zindlu azikaze zakhiwe. Kunalokho sekwakhiwe kwaze kwaqedwa izindlu zikahulumeni eziqashisayo ezingu-400, ezakhiwe eduze kwakhona KwaJika Joe. Iningi labahlali baKwaJika Joe aliholi imiholo eyanele ukuthi lingakwazi ukuyohlala ezindlini eziqashisayo. Ngesikhathi kwakhiwa izindlu eziqashisayo, abahlali baKwaJika Joe babekade bethenjiswe ukuthi zizokwakhiwa kanye nezemixhaso ababezohlomula kuzona. USibiya uthembise ukuthi kuzoqala maduze ukwakhiwa kwezindlu zemixhaso ezathenjiswa abahlali baKwaJika Joe. USibiya uwavumile amaphutha enziwe uhulumeni, wathi izimo abantu baKwaJika Joe abahlala ngaphansi kwazo azamukelekile. "Kufanele sixolise, asenzanga kahle kubantu baKwaJika Joe. Babekade bethenjiswe ukuthi sizopheka amabhodwe amabili azovuthwa kanye kanye (izindlu zemixhaso kanye neziqashisayo), kodwa kwagcina sekuvuthwa ibhodwe elilodwa. "Nibe nezinkinga eziningi, injabulo ibe ncane kunina. Sesifikile isikhathi sokuthi niyeke ukuhlala endaweni engakulungele ukuthi ingahlala abantu." USibiya uthe lolu hlelo luzoqala ngoJulayi, wathi umnyango iwona ozohamba phambili ekwakhiweni kwalezi zindlu. USibiyanesekela lemeya kuMasipala uMsunduzi, uMnuz Mxolisi Mkhize, bathembise ukuthi abekho abantu bangaphandle kwelakuleli abazohlomula kulolu hlelo. Bathe akuzukuba khona ukwenzelela uma sekukhishwa izindlu. Umengameli wenhlangano abahlali basemjondolo, uMnuz Sibusiso Zikode, uthe unethemba lokuthi izethembiso ezenziwe uhulumeni zizofezwa. "Kade nihlupheka bahlali, usizi lwenu siyalwazi. Abaningi benu banemivimbo nezibazi zenhlupheko. Side isikhathi nikhohliswa. Siyathemba ukuthi lokhu kuyaphela namhlanje."