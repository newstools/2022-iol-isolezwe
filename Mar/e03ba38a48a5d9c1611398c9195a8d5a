BONISWA MOHALE KULOKOZA inhlansi yethemba ukuthi singase sitholakale isisombululo sesiteleka saseClover esesidonse izinyanga ezintathu. Izolo kube nomhlangano phakathi kwezinyunyana, ubuholi baseClover noNgqongqoshe wezemiSebenzi uMnuz Thulas Nxesi. UMengameli weGeneral Industries Workers Union of South Africa (Giwusa) uMnuz Mametlwe Sebei, uthe imihlangano yabo iqale ngeSonto kanti nayizolo ntambama kube nomunye umhlangano. “Siyathemba ukuthi sizotholakala isisombululo esitelekeni sabasebenzi baseClover abalwela ukuncishiselwa amaholo, ukuvalwa kwamafemu okuzoholela ekupheleni kwemisebenzi nezinhlelo zokusebenza ezibacindezelayo. Sizimisele ukuthi kutholakale isisombululo esizovuna zonke izinhlaka ezithintekayo,” kusho uSebei. Uthe izingxoxo zafinyelela kwangqingetshe ngonyaka odlule, kwaze kwaba neziqubu zodlame eziholele ekutheni iConsumer Council icele ukuba uNxesi angenelele kulesi siteleka. “UNxesi uzibophezele ukuthi uzohola izingxoxo, uzobe esebenzisana nokhomishana beCCMA. Kukhona nethimba loMnyango wezoHwebo, iziMboni nokuNcintisana ukuze kutholakale isisombululo. Siyathemba ukuthi ukuqala kabusha kwezingxoxo kuzosiza zonke izinhlaka zithole isisombululo,” kusho uSebei. Uthe bazokhipha isitatimende ngokwenzeke ezingxoxweni zabo kodwa banalo ithemba lokuthi isiteleka sizoxazululeka. Uphethe ngokuthi abahambisani nodlame esitelekeni sabasebenzi futhi kuyishwa ukuthi kube neziqubu zodlame eziholele ekushoneni konogada nokulimala kanzima kwabasebenzi. 