MBALI KHANYILE UMENGAMELI waMaZulu FC, uMnuz Sandile Zungu, uthi akahoxile embangweni wokuhola i-ANC KwaZulu-Natal. Uthi konke ukushiye ezandleni zalabo abamesekayo njengoba kuseyimkhankaso.  UZungu obenengxoxo ekhethekile neSolezwe ngeSonto, wathi ngemuva kothola ukwelulekwa wumndeni wakhe nezinhlaka ezahlukene, uthathe lesi sinqumo ngenhloso yokuvikela amabhizinisi akhe. Udalula lokhu nje, kusanda kuba nemibiko yabezindaba yokuthi uhoxile embangweni wesihlalo esibhekwe nanguMnuz Sihle Zikalala, onguSihlalo we-ANC esifundazweni, noNkk Nomusa Dube-Ncube. Kuzokhumbuleka ukuthi esitatimendeni esathunyelwa kwabezindaba emasontweni adlule, usomabhizinisi waveza ukuthi  uthathe isinqumo sokuhoxa. Kulesi sitatimende uveze ukuthi uthathe lesi sinqumo ngemuva kokuboniswa ngababebemluleka. Wabonga abaphakamise igama lakhe nabamesekayo. Eziphawulela ngesinqumo sakamuva uthe, ngemuva kokuba nezingxoxo nezinhlaka ezahlukene ubone kukuhle ukuthi aziqhelelanise nokukhankasela isikhundla ukuze akwazi ukugxila emabhizinisini. "Angizimisele ukuzimbandakanya nomkhankaso wesikhundla futhi angiziboni kuyimi ohamba phambili ekuphakanyisweni kwegama lami. Ngingakujabulela impela ukuphakanyiswa kwalo uma kuthiwa ngiyaqokwa esikhundleni. Ngichithe amasonto ayisithupha ngikhuluma nabaholi be-ANC engisondelene, nabo kwezamabhizinisi kanjalo nomndeni mayelana nalesi sinqumo engikholwa ukuthi sihle kakhulu," kuchaza uZungu. Ephetha uthe, kumqinise idolo kwaphinde kwamenza wazizwa ethobekile ukuzwa abantu abamesekayo bemazisa ukuthi banethemba lokuthi lukhulu ushintsho angaqhamuka nalo. 