SIMPHIWE NGUBANE KUYE ngamagama enkehli izolo ekuseni ngenkathi abezikole ezifundisa ukushayela KwaZulu-Natal, bevala thaqa uthelawayeka uN3 ohlangothini olubheke eMgungundlovu, bemashela ehhovisi likaNdunankulu uMnuz Sihle Zikalala. Bashaye inhlabaluhide abafundisa ukushayela ngezimoto ebezihamba kancane ziphinde zime. Abanye osomabhizinsi baphumele ngaphandle kwezimoto bahlala phansi. Abanye bebephakamisa izingqwembe ebezinemibhalo efuna uxhaso lwemali kuhulumeni. Kube nokuphazamiseka ekuhambeni kwezimoto kuN3, zama nse, kunganyakazi lutho. Bafike eMgungundlovu beqashwe ngeso lokhozi ngamaphoyisa abehamba ngezimoto ezinkulu. Ngeshwa labo somabhizinisi abamficanga uZikalala, batshelwa ukuthi umatasa uthamele inkulumo yesabelomali sesifundazwe ebeyethulwa nguNgqongqoshe weziMali esifundazweni, uNkk Nomusa Dube-Ncube. Bamnqumele ugwayi katiki uZikalala, bathi zingapheli izinsuku ezingu-14 engabaphendulile. Kuphakame imimoya, kwashuba isimo kwanokubhekana ngeziqu zamehlo phakathi komabhizinisi namaphoyisa ngesikhathi omunye wabo ezwa iphoyisa, athe libachaphe ngenhlamba. UMnuz Samuel Khuzwayo, esinye sezikhulu ehhovisi likandunankulu, wamukele uhlu lwezikhalazo futhi wayisayinda. Uthembise osomabhizinisi ukuthi uZikalala uzozicubungula izikhalo zabo bese ebahlinzeka ngezimpendulo. Okunye abakhala ngakho abezikole ezifundisa ukushayela ukwakhelwa izindawo abazofundisela khona abantu ukushayela, isibonelelo semali sikahulumeni njengamanye amabhizinsi akhahlanyezwe yiCovid-19. Bafuna ukuthi bamelwe kuyo yonke imikhakha kahulumeni, kube nendlela yokusebenza efanayo kuzona zonke izikhungo ezihlolela ukushayela, kuvalwe uhlelo oluhlongozwayo lokubhukha izincwadi ngezobuchwepheshe (online) nokuthi kungafundiswa ezikoleni, ukuthola ilayisensi yamaLearner’s. Bakufanise nokuphucwa iqatha emlonyeni okuhlongozwa wumnyango wezeMfundo eyisiSekelo, ukuthi uthathe uhlelo lokufundisa abafundi ezikoleni ilayisensi yamaLearner’s. Lokhu bathi kuzobalambisa futhi kubulale umsebenzi wabo. 