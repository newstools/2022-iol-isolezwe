MHLENGI SHANGASE KUZOCACA ekupheleni kwenyanga ukuthi izinyawo zigcwala udaka kuMengameli Cyril Ramaphosa neKhabhinethi yakhe noma bayaqhubeka nokuqhoqhobala izikhundla uma iPhalamende selivota mayelana nobuholi bakhe. Lokhu kulandela ukumenyezelwa kosuku lokubamba ivoti okwenziwe nguSomlomo wePhalamende, uNkk Nosiviwe Mapisa-Nqakula. Uthe uMashi 30, nonyaka, yilona suku okuzobe kuvotwa ngalo ePhalamende njengoba amaqembu, i-African Transformation Movement (ATM) ne-Democratic Alliance (DA), kuyiwona anxusa ukuthi kube naleli voti ngoba ekhala ngokuthi awasabuthembi ubuholi bukaRamaphosa neKhabhinethi yakhe. USomlomo wePhalamende uqede nokuqagela ukuthi kuzovotwa ngayiphi indlela. “Kuzovotwa ngevoti elivulelekile, hhayi eliyimfihlo. Ngasichitha isiphakamiso se-ATM sokuthi kuvotwe ngevoti eliyimfihlo ngoba isimo asishubile ngaleyo ndlela ePhalamende, obekungenza sivote ngokuyimfihlo.” Kuzokhumbuleka ukuthi i-DA yathi ayinankinga noRamaphosa kodwa ayisabuthembi ubuholi beKhabhinethi yakhe. “Uma kuvotwa ngobuchwepheshe besimanje, imigomo yePhalamende iyakuvuma ukuthi amalungu avote ngale ndlela, ngephimbo noma ngokuthi ivoti lelungu libhalwe phansi ngosotswebhu.” UNkk Mapisa-Nqakula ubuye wachitha nesicelo se-DA sokuthi ongqongqoshe bangabi yingxenye yalolu hlelo lokuvota, wathi bazoba yingxenye yalo. “Bazoba yingxenye yokuvota ngoba bangamalungu ePhalamende. Ngithole iseluleko sezomthetho mayelana nendlela yokuvota, kuyilungelo lami ukunquma ngendlela yokuvota.” I-ATM yaze yaya nasenkantolo ifuna kube naleli voti lokungabethembi ubuholi bukaRamaphosa neKhabhinethi yakhe. Kuzobe kungokokuqala ukuthi kube nevoti lokungabuthembi ubuholi bukaRamaphosa neKhabhinethi yakhe, selokhu aba ngumengameli. Kwenzeka lokhu nje, ngoDisemba nonyaka, i-ANC izokhetha ubuholi obusha bukazwelonke engqungqutheleni, kanti kunabanye abaholi asebephumele obala bathi bafuna uRamaphosa athathe ihlandla lesibili. Khonamanjalo: uRamaphosa uzothula umbiko weKhomishini ebiphenya ngokuLawulwa koMbuso yiDlanzana, ebiholwa yiJaji uRaymod Zondo ePhalamende, ngoJuni, nonyaka. Okhulumela iPhalamende, uMnuz Moloto Mothapo, uthe uSomlomo wePhalamende umemezele ukuthi uRamaphosa uzothula lo mbiko ngoJuni 30, 2022. “Lo mbiko uzobe uhambisana nazokwenza ukuqinisekisa ukuthi izincomo ziyalandelwa. Uma esewulethile umbiko, kuzobe sekuhlangana amakomiti ukuze ubhungwe.” 