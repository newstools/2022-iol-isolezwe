AHLALELE ovalweni amakhansela emva kokudutshulwa kubulawe unogada wephini lemeya kuMasipala waseNewcastle, uMnuz Musa Thwala, esigamekweni okukholakala ukuthi bekuzanywa ngaso ukusoconga uThwala. Unogada kaThwala ushone izolo emva kokutholana phezulu nabalisa abebehlomile ngaphandle komuzi kaThwala ngoMsombuluko ebusuku. Kulesi sigameko kuphinde kwadubuleka omunye unogada kaThwala, kanye nenkabi, bobabili basesibhedlela. UThwala ungumengameli wenhlangano iTeam Sugar SA, ebambisene ne-IFP kuMasipala iNewcastle. Usomlomo kulo mkhandlu, uMnuz Thengi Zulu, uthe uThwala usanikezwe ikhefu lokuba aphumule. “Indlela abethuke ngayo emva kwalesi sigameko, ubengakwazi ngisho ukukhuluma kahle. Ngibe sengimtshela ukuthi akathi ukuhlala kancane ekhaya, azinze.” UZulu uthe ngaphambi kokuthi kwenzeke isigameko uThwala uke wasatshiswa. UZulu uthe akusiye uThwala kuphela osatshiswayo, kepha namanye amakhansela amaqembu aphethe ngokubambisana kulo masipala athola imiyalezo ewasabisayo. UZulu uthe amakhansela akulo mkhandlu kanye nasesifundeni Amajuba ahlalele ovalweni njengoba lesi sigameko senzeke emva kokudutshulwa kubulawe usomlomo womkhandlu wesifunda, uMnuz Reginald Ndima, obulawe ekuqaleni kwalo nyaka. “Sonke sithukile ngoba izinto ezinje zenzeka kuNdima, ethola imiyalezo emsabisayo, wagcina, ebulewe. “Asazi ukuthi ubani olandelayo, nathi singahamba noma yinini. Sike saxoxa namaqembu esibambisene nawo, lapho amakhansela eveze ukuthi athola imiyalezo ewasabisayo.” Okhulumela amaphoyisa KwaZulu-Natal, uBrigadier Jay Naicker, uthe amaphoyisa aphenya icala lokubulala nelokuzama ukubulala. Imizamo yokuthola uThwala, kanye nephini likamengameli kwiTeam Sugar SA, uMnuz Andile Nkosi, ayizange iphumelele njengoba izingcingo zabo bezikhala zingabanjwa.