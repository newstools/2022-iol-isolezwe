UFUNA ubulungiswa nokuthi kubanjwe umsolwa umndeni kamasitende okusolwa ukuthi ubulawe obeyisiqashi sakhe ngeledlule. Isidumbu sikaNkk Nomusa Patricia Bhengu (60) waseMatikwe, eNanda obeyinkosikazi kamfundisi, sitholwe umzukulu wakhe wentombazane oneminyaka engu-8 ngoLwesithathu, ebuya esikoleni. Kuthiwa besidindilize phansi, siboshwe izandla nezinyawo kanti  owesilisa obeqashe kulo muzi, ubesethuthe yonke impahla yakhe, wakhala amaphepha. Ngokusho kwendodana kamufi, uMnuz Thando Bhengu, wathola ucingo seluvela komakhelwane luthi akeze ngoba konakele ekhaya. “Uma sengifika bengilandisa, bathi babizelwe endaweni yesigameko uye umzukulu kagogo ngesikhathi ebuya esikoleni. Bathi ubatshele ukuthi ugogo umfice elele phansi, eboshiwe, engasabeli uma emumemeza. Ngokusola ukuthi kukhona okushaya amanzi, baphuthuma endaweni yesigameko, kanti bazoqaphela ukuthi akalele njengoba umzukulu ecabanga, kahle hle ubulewe,” kusho uMnuz Bhengu. Uthi lesi sigameko senzeka nje, ukhona uyise kodwa akakwazanga ukusheshe asibone ngoba akakwazi ukuhamba, uphethwe isifo sohlangothi, uvame ukuhlala embhedeni noma esihlalweni esinamasondo. Uthi uma esembuza uyise, umchazele ukuthi wezwa kukhona owesilisa othi: “Letha i-pin yasebhange, ngeke ngikubulale.” “Uthi waphinde wezwa sengathi kukhona iphimbo lowesifazane okhala sengathi uyaklinywa, maqede kwathula. Uthi waphinde wezwa sekuduma imoto, ingena ngesango, wezwa sengathi kunomuntu othutha okuthile, maqede yahamba imoto,” kusho uBhengu. Uthi naye ubengakaze asibone ngamehlo lesi siqashi ngoba besisanda kungena kulo mqasho oyindlu engaphandle kubo. “Ngoba angihlali nabazali, nginomuzi wami eNewtown, ngizwe kuthiwa lo mlisa watshela abazali ukuthi ungowokudabuka eNewcastle. Ubengene kule ndlu abeyiqashile ngoMashi 3. Ubesemusha impela, asazi lutho olutheni ngaye.” “Siyabufuna ubulungiswa bokuthi abanjwe, aboshwe ngobuhlungu abuzwise umama emdala kangaka. Okubuhlungu sisola ukuthi waqale wamdlwengula ngaphambi kokuthi ambulale,” kusho uBhengu. Okhulumela amaphoyisa KwaZulu-Natal uLieutenant Colonel Nqobile Gwala, uthe bangakuqinisekisa ukuthi amaphoyisa aseNanda aphenya icala lokubulala omva kokutholakala kowesifazane ebulewe ngokuklinywa emzini wakhe. “Izandla zakhe nezinyawo bekuboshiwe. Imbangela yokubulawa kwakhe ayikaziwa,” kusho uLt Gwala.  