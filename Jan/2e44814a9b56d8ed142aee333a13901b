UTHUKUTHELE umphakathi waKwaNdengezi, ngasePinetown, ngokugwazwa kwabafundi abane, kwebiwa nempahla yesikole iDassenhoek Secondary. Lesi sigameko esenzeke ngoLwesithathu, sishiye abafundi, othisha nabazali bethukile, kuthiwa ubugebengu obudla lubi emphakathini yibona obuyimbangela yesigameko. Abasolwa bagcine beboshiwe izolo, ngoba bangabantu abaziwayo emphakathini nasesikoleni. Ababili babo bebefunda u-matric kuso lesi sikole nyakenye. Kuthiwa bahlasele isikole ngoba bengeneme ngemiphumela yabo ka-matric. Ngesikhathi kufundwa emakilasini, kuthiwa baputshe ocingweni olubiyele isikole, baphoqa othisha nabafundi ukuba babanike amaselula abo. Kuthiwa abafundi bale baphetha nawabo amaselula. Kusuke umsindo, bagcina begwaza abafundi abane, ababili babo kuthiwa bayelashwa esibhedlela, kanti ababili balulamela emakhaya. Omunye wabazali, uNksz Pinky Gwabeni, uthe usecabanga nokuzikhipha ezakhe izingane ngoba aziphephile njengoba kungaqali ukuthi kwenzeke isigameko esifana nalesi esikoleni. “Izingane zabuya zibaleka ngoLwesithathu zithuke ngendlela eyisimanga. Singabazali sisabela impilo yezingane zethu, aziphephile neze,” kusho uNksz Gwabeni. Uthe kuyafundwa impela kodwa inkinga ubugebengu ngoba kugqekezwa kuphindelela, kulimale nothisha nabafundi. Omunye wabazali onengane egwaziwe ongathandanga ukuba kudalulwe igama lakhe ngenxa yokwesabela impilo yomndeni wakhe, uthe ubuhlungu abuzwayo ngokulimala kwengane yakhe kuyoba ngcono mhla kwaboshwa abenzi bobubi. “Ngibuhlungu kabi ngengane yami elele esibhedlela ngenxa yezingane ezingafundisekile,” kukhala umzali. UNgqongqoshe wezeMfundo KwaZulu-Natal, uMnuz Kwazi Mshengu, unxuse abazali namalungu omphakathi ukuthi abambisane balwe nobugebengu obenzeka ezikoleni ezisemphakathini. “Sicela umphakathi ube yimbumba ulwe nobugebengu ngoba akusiwona umsebenzi wothisha ukulwa nezigilamkhuba, bona owabo umsebenzi ukufundisa izingane. Impilo yabo isuke isengcupheni,” kusho uMshengu. Uthe kubuhlungu nokwazi ukuthi ababili bezigilamkhuba bebefunda kusona  sikole, njengoba sebekhiphele ukuthukuthela kwabo ngokungaphasi u-matric kubafundi nakothisha. “Umsebenzi womphakathi ukuqinisekisa ukuthi isikole siphephile, nabazali baqondise ubugwegwe ezinganeni ezicekela umphakathi. Uma uyazi ingane yakho ukuthi iyisigebengu, yibike emaphoyiseni. Ngalokho uyobe usize umphakathi ukuthi uphephe,” kusho uMshengu. Uthe babonga ukuthi akekho uthisha nomfundi olehlekelwe yimpilo yakhe kulesi sigameko. Inkosi uBhekimanganga Shozi wesizwe saManganga, ithe kubaphathe kabi kakhulu okwenzekile, kulinyazwa abafundi behlezi emakilasini, nokho bakuthokozele ukuthi bagcine bebanjiwe abenzi bokubi. “Sicela ukuthi umthetho udlale indima yawo nomphakathi ulekelele ukugada isikole, kunciphe ubugebengu. Sithi dudu kwabalinyalelwe yizingane zabo,” kusho uShozi. UNonjabulo Gwala ongumfundi esikoleni, uthe usashaqekile ngalokhu akubonile, akazizwa ephephile emagcekeni esikole. “Basengabuyela uma bededelwa ngebheyili, impilo yethu njengabafundi isengcupheni,” kusho yena. Uthe njengoba bezobuyela esikoleni ngoMsombuluko, sengathi bangaqhubeka kahle nokufunda kungabibikho okubaphazamisayo. 