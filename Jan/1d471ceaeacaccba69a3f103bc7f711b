UNGQONGQOSHE wezokuHlaliswa kwaBantu KwaZulu-Natal, uMnuz Jomo Sibiya useveze ukuthi ingu-R15.4 million imali umnyango wakhe ozolekelela ngayo abakhahlanyezwe yimvula kuMasipala waseMsunduzi. Uthe abantu baseMsunduzi abakhahlanyezwe yimvula enamandla bayaziswa ukuthi umsebenzi wokuthi balekelelwe ekwakheni kabusha izindlu zabo usuqalile ukulungiselelwa. Uthe ekuqaleni kukaJanuwari nonyaka, bahlangene nobuholi boMkhandlu waseMgungundlovu kanjalo nobaseMsunduzi ukudingida ukuthi iyiphi indlela okufanele kulekelelwe ngayo abakhahlamezekile. “Isimo sezulu esingesihle ebesiphelezelwa yimvula enamandla sidilize inqwaba yezindlu ngoDisemba 22 nangoDisemba 30, sashiya imindeni engamakhulu ngamakhulu ingenazo izindawo zokuhlala. Ngesikhathi sivakashele eminye yale mindeni ekhahlamezekile ngoJanuwari 1, nobuholi bendawo, sithembisile ukuthi umonakalo sizowulungisa ngokushesha,” kusho uSibiya. Uthe kuyakhathaza ukuthi imvula enamandla ayicekeli phansi izindlu zabantu kodwa iphinde icekele phansi nezakhiwo zikahulumeni okukhona kuzo izikole, izikhungo zezempilo nezinye izikhungo zikahulumeni. Uthe zingu-115 izindlu ezidinga ukufakelwa u-asbestos omusha, iwu-17 imindeni edinga ukwakhelwa izakhiwo zesikhashana, iwu-110 imindeni edinga uxhaso lwezimpahla zokwakha bese iba wu-271 imindeni edinga ukufakelwa uphahla lwama-tiles olusha. Uthe bavumelene nobuholi bomkhandlu wesifunda nowendawo ukuthi ngoLwesihlanu, umphakathi uzolethelwa osonkontileka abazokwenza umsebenzi ngokwehlukana. Phakathi kwabo, yilowo ozobuyisela uphahla lwama-tiles nozokwakha izindlu zesikhashana. Uthe bazophinde bamemezele uhla lwalabo abazokwakhelwa izindlu zesikhashana, baphinde bethule ngokusemthethweni lowo ozokwenza umsebenzi wokuletha izimpahla zokwakha bese benikezela ngamavawusha okuthenga izimpahla zokwakha. “Siyakuqonda ngokuphelele ukuthi kukhona eminye imiphakathi ekhahlamezekile komasipala abehlukene. Sizoqhubeka nokuletha usizo nakuyo leyo miphakathi ngokushesha ngoba siyakholelwa ekutheni wonke umuntu kumfanele ukuhlala, akhulise izingane zakhe ekhaya elinesithunzi,” kusho uSibiya. 