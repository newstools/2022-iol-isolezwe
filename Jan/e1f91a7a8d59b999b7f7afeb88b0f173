KAYENEME inhlangano yabafundi iCongress of South African Students (Cosas) ngesinqumo senkantolo sokuthi kushicilelwe imiphumela yabafundi baka-matric emaphephandabeni. Izolo, iJaji u-Anthony Millar, lithe uMnyango weMfundo eyisiSekelo kufanele uyishicilele emaphephandabeni nakweminye imithombo yezindaba ejwayele ukuyishicilela kuyo imiphumela ka-matric. UMnuz Douglas Ngobeni okhulumela iCosas uthe bahlela ukusiphikisa lesi sinqumo futhi bazohlangana nabameli babo ukuhlahla indlela eya phambili. “Kudlaliwe ngathi lapha. UMnyango weMfundo eyisiSekelo awuzange uzame ngisho ukusiphikisa isicelo se-AfriForum. Sikhuluma nabameli bethu ngoba sifuna ukusiphikisa lesi sinqumo. Kudala sasho ukuthi akufanele ishicilelwe imiphumela yabafundi baka-matric,” kusho uNgobeni. UNksz Thirona Moodley weNational Professional Teachers' Organisation of South Africa (Naptosa), uthe bayasihlonipha isinqumo senkantolo kodwa abasiboni isidingo sokuthi kushicilelwe imiphumela yabafundi baka-matric. “Imiphumela ngeyabafundi, yibona okufanele bayinike labo bantu abafuna ukuthi bazi ngayo. Asisiboni isidingo sokuthi ishicilelwe emaphephandabeni nakwezinye izinkundla. Siyathemba ukuthi abazoshicilela bazovikela imininingwane yabafundi. Siyacela nabafundi baziphathe kahle, bangajabuli kuze kweqe ngoba bavamise ukuphuza babe namaphathi angahlelekile,” kusho uNksz Moodley. UMnuz Sibusiso Malinga onguMengameli weNatu osabambile, uthe bayabonga ukuthi imiphumela ka-matric isizoshicilelwa ngoba abafundi bazokwazi ukuthola imiphumela behleli nabazali babo. “Khumbula ukuthi amaphepha athengwa ngabazali. Lokhu kuyasiza ukuthi nalezo zingane ezingenzanga kahle zisheshe zithole ukwesekwa emakhaya. Isinqumo sokungayishicileli imiphumela besizoshaya namaphephandaba ngoba ayathengwa kakhulu uma kushicilelwa imiphumela. Siyacela ngokuzayo ukuthi uma umnyango uhlela ukungayishicileli imiphumela uxoxe nazo zonke izinhlaka ezithintekayo. Ukushicilelwa kwayo kuyabagqugquzela abafundi ukuba benze kahle, kuletha nenjabulo emphakathini esuke ibuka ukuthi kuphaswa kangakanani ezikoleni,” kusho uMalinga. ISadtu ithe iphoxekile ngesinqumo senkantolo ngoba asibeki phambili abafundi kodwa sibhekelela osomabhizinisi abenza imali ngokushicilela imiphumela. Ngesonto eledlule, uMnyango weMfundo eyisiSekelo umemezele ukuthi ngeke uyishicilele imiphumela yabafundi baka-matric emithonjeni yezindaba ngoba ilandela umthetho iProtection of Personal Information Act (Popia). I-AfriForum, iMaroela Media nomfundi ka-matric u-Anle Spies, baye enkantolo bekhala ngokuthi akuhlukumezi muntu ukushicilelwa kwemiphumela ka-matric ngakho kufanele ishicilelwe. U-Anle ukhale ngokuthi ngeke akwazi ukushesha alande imiphumela yakhe esikoleni abefunda kuso esisePitoli njengoba eyofunda eNyuvesi yaseFree State. UNksz Natasha Venter okhulumela i-AfriForum kwezemfundo, uthe bayajabula ngesinqumo senkantolo futhi ngeke kube nzima ukushicilela imiphumela ngoba umnyango uhlale ukwenza lokhu. UMnyango weMfundo eyisiSekelo uthe uzosilandela isinqumo senkantolo okusho ukuthi abezindaba bazokwazi ukuyishicilela imiphumela. Ucele abafundi ukuba babhalise nakwi-website yomnyango ukuze bakwazi ukuthola imiphumela yabo. I-website yomnyango uyakwazi ukungena kuyo ngisho ungenayo idata okusho ukuthi abafundi ngeke babhekane nezindleko uma benza lokhu. 