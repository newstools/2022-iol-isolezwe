UVELE phambi kweMantshi yaseBrits owesifazane obhekene namacala okubulala umndeni wakubo. U-Onthatile Sebati usolwa ngokukhokhela omzala bakhe ababili uTumelo noKagiso Mokone ukuba babulale umndeni wakubo ekhaya kubo endaweni yaseMmakau ngo-2016 ngoba efuna inkululeko. Lo msolwa wayeneminyaka engu-15 ngesikhathi kwenzeka lokhu. Kuthiwa ubaba owayeyiphoyisa uSolomon Lucky Sebati, 41, umama wakhe uMmatshepo, 40, umfowabo oneminyaka emithathu uQuinton nodadewabo owayenezinyanga ezingu-8 ekhulelwe uTshegofatso, 22, bahlaselwa babulawa abantu ababengaziwa ngaleso sikhathi. Ngesikhathi iMantshi ikhipha isinqumo sebheyili, iveze ukuthi yize abasolwa bathe bangakwazi ukukhokha imali engango-R1000 umuntu emunye, isisindo saleli cala ababekwe lona asikuvumeli ukuthi badedelwe ngemali encane kangaka. Lokhu kungenza nomphakathi ulahlekelwe yithemba ngabezomthetho. IMantshi iveze ukuthi ibheyili izokuba ngu-R10 000 umuntu ngamunye futhi uma abasolwa benawo amandla okuyikhokhela kumele balandele le migomo: Ukusayina njalo ngoMsombuluko nangoLwesihlanu esiteshini samaphoyisa esiseduze nabo phakathi kuka-6 ekuseni no-6 ebusuku, bahlale kulawa makhaya abawavezile, futhi bangaxhumani nofakazi baleli cala. Umsolwa wesibili u-Onthatile, kumele anizekezele nge-passport yakhe emaphoyiseni. 