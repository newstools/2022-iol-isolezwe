INHLANGANO yabaqashi engahambisani nokuthi kube yimpoqo ukugomela iCovid-19, iNational Employers Association of South Africa (Neasa), ivule uhlaka oluzosiza abasebenzi abaphoqwa ukugoma. Lezi zindaba zidalulwe izolo yisikhulu senkampani, uMnuz Gerhard Papenfus. Uveze ukuthi abafuni ilungelo labasebenzi nabaqashi lokuzikhethela ukuba kungenani emizimbeni yabo, licindezelwe yilabo abafuna kugonywe ngenkani. “Sizimisele ukuvikela amalungelo abasebenzi, osomabhizinisi nezinkampani silandela umthethosisekelo. Asikwazi ukuvumela ukuthi amalungelo abaqashi nabasebenzi ahlukunyezwe yilabo abafuna ukuphoqa imigomo. Uhlaka esilusungulile luzoqinisekisa ukuthi abasebenzi nabaqashi bayavikeleka kwizimfuno zabafuna bagome ngenkani. Bazokwazi ukuthola abameli uma kunesidingo,” kuchaza uPapenfus. Uthe uhlaka luzohlomisa abasebenzi nabaqashi ngolwazi oluzobasiza baphendule uma bephoqwa ngomgomo, lubafundise ngomthethosisekelo ikakhulu lapho uthinta imizimba yabantu nezempilo. Kuzothi uma bethathelwa izinyathelo zomthetho, iNeasa ibalekelele ngabazobamela. INeasa inamalungu amaningi emkhakheni wensimbi, nokusaplastiki eNingizimu Afrika. Abasebenzi abadinga usizo lweNeasa uma bephoqelelwa ukuba bagome bangathumela i-email ku-mandateshelpdesk@neasa.co.za. UPapenfus uyalele osomabhizinisi nosonkontileka nabaqashi abaphoqwa ukuthi bagome, ukuba baxhumane namahhovisi eNeasa aseduze nabo. Ngaphandle kokusungula uhlaka oluzosiza abasebenzi, iNeasa ibuye yabhalela uMengameli Cyril Ramaphosa, imcela ukuthi angakwenzi ukuthi kube yimpoqo ukuba kugonyelwe iCovid-19.