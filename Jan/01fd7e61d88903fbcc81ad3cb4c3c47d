BONISWA MOHALE KUGQUGQUZELWA abantu ukuthi baseke isiteleka sabasebenzi bakwaClover esesingene esontweni lika-10. KUGQUGQUZELWA abantu ukuthi baseke isiteleka sabasebenzi bakwaClover esesingene esontweni lika-10. Izolo bekunemibhikisho eGauteng, Cape Town nakwamanye amazwe lapho izinhlangano ezihambisana nabasebenzi bakwaClover bezithumela uhlu lwezikhalo kumanxusa akwa-Israel. UNobhala Jikelele weSouth African Federation of Trade Unions (Saftu), uMnuz Zwelinzima Vavi, uthe bonke abantu kufanele baseke abasebenzi bakwaClover ngoba okwenzeka kubona kuyeza nakwabanye. “IClover ifuna ukudiliza abasebenzi abawu-2 000, ifuna ukunciphisa amaholo ngo-20% yize yayisayine ukuthi ngeke idilize muntu ngesikhathi ivunyelwa ukuba isebenzisane ne-Milco yakwa-Israel. IMilco isebenzela emhlabeni oqhwagwa yi-Israel kuma-Palestina. Siphume ngobuningi bethu ukuzosho ukuthi sifuna iClover imiswe ekuhlukumezeni abasebenzi,” kusho uVavi. Uthe uma kungekho okushintshayo isiteleka sabasebenzi sizoya nasezitolo lapho bezogqugquzela abantu ukuthi bangayithengi imikhiqizo yakwaClover. “Abantu akufanele bazitshele ukuthi okwenzeka kubasebenzi bakwaClover ngeke kwenzeke kubona ngoba izinkampani eziningi zakuleli seziphethwe osomabhizinisi bakwamanye amazwe. Kufanele sibumbane singabasebenzi, silwe nengcindezelo entsha elethwa wosomabhizinisi bakwamanye amazwe,” kusho uVavi. Uthe uphoxekile ngesikhathi uMengameli Cyril Ramaphosa engasebenzisi ithuba lokuhlangana nenxusa lakwa-Israel uMnuz Eliav Belotsecovsky ukukhuluma ngosizi lwabasebenzi bakwaClover. “Sinabaholi abasijikelayo uma sebenikwe amandla. URamaphosa bekufanele akhulume ngosizi lwabasebenzi bakwaClover ngesikhathi ehlangana nenxusa elisha lakwa-Israel. Ngiphoxekile ukuthi umuntu owayelwela abasebenzi kudala usekwazi ukuziba usizi lwabo. Sidinga uxhaso kuzo zonke izinyunyana, abasebenzi nabo bonke abantu baseNingizimu Afrika,” kusho uVavi. Uthe njengoba iMilco ivala amafemu akwaClover ezifundazweni ezihlukene zakuleli ihlela ukulanda amayogathi  kwa-Israel iwadayise kuleli nokuyinto ezoholela ekupheleni kwemisebenzi. 