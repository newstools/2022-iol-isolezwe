UKHALELA ukuthi kusatshalaliswe izikebhe umfula wonke umndeni womfana owaminza emfuleni uMzimkhulu, ngoJanuwari 7, okumanje akakatholakali. UThandolwenkosi Dlamini (15) waseGumatane, eMzimkhulu, waminza  ngesikhathi ebhukuda namanye amalungu omndeni acishe alingane naye. Kuthiwa babekade beyowasha izingubo zabo zokugqoka, nokwathi uma beqeda ukuziwasha, bakhetha ukubhukuda kanti yena usezokwehlelwa wumshophi. Uyise kaThandolwenkosi, uMnuz Shoboloza Dlamini (50) okhathazekile ngisho ekhuluma, uthi kungabajabulisa ukuthi bathole usizo lwezikebhe kuhulumeni ukuzama ukuthola indodana yabo. “Ngoba umfula usagcwele namanje, amanzi awavumi nhlobo ukwehla njengoba lingayekile ukuna. Akhona amalungu omphakathi avuka azosihlalisa zonke izinsuku eduze komfula kodwa awakwazi ukungena asicingise ngoba umfula namanje usagcwele kakhulu,” kusho uDlamini. Uthi into eyenza ukuthi bacele usizo lwezikebhe ezizokwehla zenyuka emfuleni ukuthi akakholwa ukuthi namanje ngabe indodana yakhe isavaleleke ngaphansi kwamanzi. Uthi akusolayo ukuthi hleze isiyaguguleka namanzi lapho eyayiminze khona yaye yayogaxela ezihlahleni ezanzi nomfula lapho bona bengaboni khona. “Izikebhe zingasiza lapho ke ekutheni zibheke ukuthi akagaxelile yini ezihlahleni ezincikene nomfula ngoba zona ziyakwazi ukumelana nomthamo wamanzi lo thina osisindayo ukuthi singene kuwona,” kusho uDlamini. Uthi kubuhlungu ukucabanga ukuthi ingane yakhe okufanele engabe isingcwatshiwe, isahleli lapho bengazi khona. “Ngendlela osekuhambe ngayo izinsuku, umntanami uyotholakala esebole waphela nya. Siyagula sinonina wukhwantalala njengoba kuhamba izinsuku engatholakali. Ubuhlungu esibuzwayo abuchazeki,” kusho uDlamini. Uthi namanje unina kaThandolwenkosi usalokhu ehleli etshalini ngoba kunzima ukuthi asukume alishiye uThandolwenkosi engatholakele. Ebalisa, uthe sekuze kwaphela yona imali yokuthenga amakhandlela ngoba seziningi kakhulu izinsuku umndeni uzilile. 