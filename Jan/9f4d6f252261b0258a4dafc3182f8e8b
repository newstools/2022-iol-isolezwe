I-IFP ingase ilahlekelwe inqwaba yomasipala baKwaZulu-Natal njengoba i-EFF isabisa ngokulaxaza le nhlangano. Izolo umholi we-EFF, uMnuz Julius Malema, usabise ngokulaxaza i-IFP komasipala baKwaZulu-Natal okungekho iqembu elaphumelela ngamalengiso kubo uma i-IFP igcina ingavumi ukuvota ne-EFF kumasipala iJohannesburg. I-EFF igaqele isikhundla sikasihlalo wekomiti elibhekele ukusetshenziswa kwemali yomphakathi kulo masipala, iMunicipal Public Accounts Committee (Mpac). I-IFP ngakolunye uhlangothi iyingxenye yesivumelwano samaqembu amancane abusa ngokubambisana lo masipala kanye ne-DA. I-DA nayo isigaqele lesi sikhundla. Imihlangano emibili eyayibizelwe ukukhetha ozongena kulesi sikhundla yagcina ibhuntsha, emva kokuqubuka kodlame kule mihlangano. Kulindeleke ukuthi lo mhlangano uphinde ube khona maduze. UMalema uthe uma i-IFP ike yavota ne-DA kulo mhlangano nabo bazoyijikela komasipala baKwaZulu-Natal. Ukusho lokhu ngesikhathi ekhuluma kwisithangami nabezindaba izolo. Phakathi komasipala i-IFP ebathole ngenxa yokwesekwa i-EFF KwaZulu-Natal kubalwa uMhlathuze, Alfred Duma kanye noNongoma. UMalema me uthe ngeke bangabaze nakancane ukukhipha i-IFP kulabo masipala uma igcina ingavotanga nabo kumasipala iJohannesburg. “Ngibachazelile abaholi be-IFP, ngaze ngabeka ngesiZulu, ukuthi izandla ziyagezana. Sakwazi ukubeseka komasipala ababengenazo izihlalo ezanele ukuthi bangaphatha ngokuzimela. “Manje sekuyisikhathi sokuthi nabo baseseke. Kubukeka sengathi bona abafuni ukugeza izandla zethu, bafuna kube ezabo kuphela ezigezwayo.” UMalema uthe uma sebekhipha i-IFP kulabo masipala bazoqala ngomasipala waKwaNongoma. “Kubukeka bewukhonzile lo masipala waKwaNongoma. Ingakho sakwazi ukubanika ngoba sasibona ukuthi ubalulekile kubona. “Ingakho futhi uma sesibaxosha sizoqala kuwona. Ngiyazi ukuthi kuzozwela kakhulu kubona.” UMalema uthe uma bugcina buphela ubudlelwano abanabo ne-IFP, bazosebenzisana neqeqebana le-ANC elizibiza ngeRET (Radical Economic Transformation). Leli qeqebana laziwa ngokweseka owayengumengameli, uMnuz Jacob Zuma. UMalema uthe bazoxoxisana naleli qeqebana ukuze baphathe ngokubambisana labo masipala. Okhulumela i-IFP, uMnuz Mkhuleko Hlengwa, uthe kuyishwa ukuthi uMalema uvele wakhetha ukukhuluma ngalolu daba esidlangaleni. “Kunomhlangano ohleliwe phakathi kwe-IFP ne-EFF, wokubhunga ngalolu daba. Kuyishwa ukuthi uMalema ukhethe ukuvele alubhadlaze esidlangaleni ekubeni lusazoxoxwa ngaphakathi. “Isitatimende sakhe sakha isithombe sokuthi lezi zingxoxo sezihlulekile, ekubeni zingakaqali. Lolu udaba olubucayi. Asikho isidingo sokuthi sinaphazane ngalo esidlangaleni.”