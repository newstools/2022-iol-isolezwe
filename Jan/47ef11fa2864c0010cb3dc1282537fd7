SIMPHIWE NGUBANE UGWETSHWE udilikajele owesilisa owathengela umfowabo omdala inkabi ukuthi imbulale ukuze  kube uyena owengamela umcebo kayise ongasekho. INkantolo yesiFunda eShowe ngoLwesibili igixabeze ngodilikajele uNqaba Mbonambi (23), nenkabi uSenzo Ndlovu (36) ngecala lokubulala, uMnuz Busizwe Mbonambi (27). UNdlovu ubhanselwe ngeminyaka engu-19 ngecala lokuphatha isibhamu esingekho emthethweni. Amaphoyisa athi ngoDisemba 14 ngo-2019 ngo-2 entathakusa umufi wayelele egunjini lakhe lokulala eDendethu, eSundumbili ngesikhathi ehlaselwa yilaba ababili. Kuthiwa bangena nezicabha bangabuza mkhuhlane bavulela ngenhlamvu bebhekise kumufi, washonela endaweni yesehlakalo. Umufi wayenamanxeba amaningi okudutshulwa emzimbeni. Okhulumela amaphoyisa KwaZulu-Natal, uColonel Thembeka Mbele uthe emva kwesehlakalo kwavulwa icala lokubulala esiteshini saseSundumbili, idokodo ladluliselwa ophikweni lwamaphoyisa oluphenya amacala athinta udlame lwasematekisini. “La madoda abaleka efulathela iDendethu aya ekubhaceni esigcemeni kwa-T eMlaza, athungathwa atholakala emva kwezinsuku ezintathu,” kusho uCol Mbele. Kuthiwa  uNdlovu watholakala nesibhamu okwabulawa  ngaso umufi ngesikhathi eboshwa. Bobabili abasolwa bagqigqe inkantolo kwaze kwaba balahlwa amacala base beyagwetshwa. “Emva kophenyo olunzulu olwalwenziwa abaseshi, kwatholakala ukuthi uNqaba waqasha inkabi ukuthi ibulale  umfowabo omdala ngoba wayefuna kube uyena owengamela umcebo kayise ongasekho,” kusho uCol Mbele. 