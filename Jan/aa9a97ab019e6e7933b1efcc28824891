KUYAQHUBEKA nokwenyuka ukudla njengoba igilosa yomndeni omkhulu isibiza uR4 401.02, isuka kuR4 275.94 ngoDisemba. Lezi zindaba zidalulwe yiPietermaritzburg Economic Justice & Dignity Group, eyenza ucwaningo ngentengo yokudla nesimo sempilo eNingizimu Afrika. Ukubiza kwegilosa kusho ukuthi imindeni eminingi ikuthola kunzima ukuthenga konke ukudla okunomsoco. UMnuz Mervyn Abrahams, ophethe izinhlelo zePietermaritzburg Economic Justice & Dignity Group, uveze ukuthi ukubiza kokudla kwenza imindeni eminingi igcine ithenge amasaka empuphu, irayisi, uflawa nokunye ukudla okukhulu bese ingabi nemali yokuthenga lokho okuncane okunomsoco. Phakathi kokudla okuncane okugcina kungathengwangwa kubalwa inyama, amasi, amaqanda nokunye okunezakhamzimba. Ukhale ngokuthi luyakhathaza udaba lokwenyuka kokudla ngoba amaholo abantu awenyuki njalo. Kumanje igilosa yomndeni ibiza ukwedlula iholo labasebenzi abaholelwa ngokweNational Minimum Wage ewuR21.69 ngehora, ekubeni yona iwuR3 643,92. “Isimo silokhu siba nzima eNingizimu Afrika ngoba kusho ukuthi abasebenzi bayohlala beswele ngoba nemali yabo ayinyuswa kahle. Kufanele abaqashi uma benyusa amaholo babheke ne-inflation, ukuthi ingakanani, bayifake nayo. Njengoba i-Eskom ifuna ukunyusa ugesi ngo-20.5% kuzoba nomthelela omubi mpilweni yabantu abathwele kanzima. Bazokhokhela ugesi, ukudla, imali yokugibela nezinye izindleko abangenayo indlela yokuzibalekela,” kusho u-Abrahams esitatimendeni. Uthe bakhathazekile nangesibalo esiphezulu sabantu abamnyama abangasebenzi esiwu-11.2 million. U-Abrahams uyingxenye yabantu abagqugquzela ukuthi uhulumeni athule isibonelelo esizobhekelela abangasebenzi. Ukhale ngokuthi ukudla kwengane okunomsoco kubiza uR776.29 kodwa isibonelelo sezingane siwuR490, okusho ukuthi naso asikwazi ukuzisiza ngokudla okunomsoco. “Uhulumeni kufanele anyuse isibonelelo sezingane ngemali yangemela hhayi ngoR10, Kufanele abhekelele nabesifazane abangasebenzi ngoba basebenzisa isibonelelo ukuze bathole ukudla okunomsoco. Kufanele uhulumeni abeke izidingo zempilo yezingane phambili ngokuziholela isibonelelo esingcono,” kusho u-Abrahams. 