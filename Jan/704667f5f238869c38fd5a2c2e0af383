BONISWA MOHALE BATAKULWE ngezikebhe bayohlaliswa ezindaweni eziphephile abantu abangaphezu kuka-80 abahlala enkabeni yedolobha iLadysmith, emuva kokuthi umfula iKlipriver ugcwale amanzi aze akapakela edolobheni. Izolo, asikho nesisodwa isitolo ebesivuliwe emgwaqweni uForbes neminye kuleli dolobha elincane iLadysmith, njengoba bekugcwele amanzi. IMeya kaMasipala i-Alfred Duma, uMnuz Zama Joel Sibisi, ithe sibi kakhulu isimo eLadysmith, futhi kufanele leli dolobha lithathwe njengelivelelwe yinhlekelele. “Sicele usizo kwabaseMgeni Water nezinye izikhungo ezisebenza ngamanzi ukuze zizosilekelela. Amanzi agcwele lapha edolobheni aphuma emfuleni iKlipriver. Ngeke ngithi amanzi agcwele ngenxa yezitamkoko ezingahlanzekile ngoba umfula ukhiphe amanzi amaningi ngenxa yemvula ebina umlibe,” kusho uSibisi. Uthe namhlanje kuzoza inkampani yonjiniyela izohlola isimo bese yenza izincomo ukuze isimo esinjena singaphinde senzeke. Ubuye waveza nokuthi kufanele banyuse usebe lomfula ukuze amanzi engezukukapakela edolobheni. USibisi uthe idamu elenzelwe ukugcina amanzi asuke echithwa yiKlipriver elibizwa ngokuthi iQedusizi, nalo ligcwele. Uphethe ngokuthi bazosebenzisana nezinhlaka ezihlukene ukulekela umphakathi nosomabhizinisi abakhahlanyezwe yilesi simo. UMnuz Thembokuhle Ndawonde onguSihlalo weSantaco esifundeni uThukela, okukhona kuso neLadysmith, uthe baphazamisekile kakhulu beyimboni yamatekisi ngoba kabasebenzi kusukela ngoLwesine kuze kube yimanje. “Sasigcina kudala isimo sokuthi kume nse ukusebenza edolobheni iLadysmith ngenxa yezikhukhula. Sisiphethe kabi lesi simo ngoba akukho okuhambayo, zipakile izimoto. Kungasijabulisa kakhulu uma uhulumeni engeza nesisombululo esixazulula inkinga yokugcwala kwamanzi edolobheni,” kusho uNdawonde. UMnuz Njabulo Mdakane ohlala edolobheni iLadysmith, uthe sibathusile isimo sezikhukhula ngoba ngesonto eledlule ebegcwele amanzi edolobheni kodwa hhayi ngale ndlela. Uthe akukho abakwenzayo yize besengxenyeni yedolobha engathintekanga kodwa bahlale beqaphile futhi baxwayisa nabasezindaweni ezikude ukuthi bangezi edolobheni. UMnuz Joseph Hlatshwayo olawula isiphithiphithi eLadysmith, uthe akekho umuntu osekubikwe ukuthi ushonile ngoba bonke abadinga usizo bayatakulwa bayiswe ezindaweni eziphephile. Uthe amanzi ehla kancane edamini iQedusizi okusho ukuthi isimo sisazoba nzima.