MHLENGI SHANGASE UZOKWANDA umsebenzi wesikole ozonikwa abafundi ukuthi uyokwenziwa emakhaya  njengoba kuzoqiniswa ekutheni abafundi beze nsuku zonke ezikoleni. Lezi ngezinye zezinqumo ezithathwe engqungqutheleni yezinsuku ezintathu yoMnyango wezeMfundo eyiSisekelo esongwe ngoLwesihlanu eGoli. Evala ingqungquthela uNgqongqoshe walo mnyango, uNkk Angie Motshekga, ubalule izinto ezizokwenzeka ezikoleni zakuleli njengoba  ziphazanyiswe wubhubhane iCovid-19 iminyaka emibili, eyenza abanye abafundi baqhubeke nokufunda ngokushintshana. Uthe kumele kuphele ngalolu hlelo lokushintshana njengoba kulindwe iKhabhinethi yakuleli ukuthi inqume ngesiphakamiso somnyango sokuthi kuqedwe ngalo ngoba luyaphazamisa. “Sizobheka nendlela abafundi abeza ngayo ezikoleni nsuku zonke. Sizokwandisa isikhathi sokufunda ngokuthi sibe namakilasi engeziwe okufunda, siphinde sandise umsebenzi wesikole abafundi abazowenza emakhaya.” Usho lokhu nje kuvele kunokukhala kubazali abahlukene ngokwanda komsebenzi onikwa izingane zabo ukuthi ziwenze emakhaya. UNkk Motshekga uthe kuzodingeka kushintshwe indlela okufundwa ngayo njengokuthi kuqiniswe ekufundeni nge-internet. “Kunesidingo sokuthi sinike bonke abafundi izinsizakufunda ikakhulu emkhakheni wezobuchwepheshe. Othisha nabo kumele babe nazo lezi zinsiza.” Umemezele ukuthi ngaphambi kokuba aphume ehhovisi, uzoqinisekisa ukuthi bonke othisha babe nama-laptop abazowasebenzisa uma befundisa. “Lawa ma-laptop azohlinzekwa ngumnyango kubona bonke othisha kuleli. Njengoba noMengameli wezwe ayalela ukuthi bonke abafundi kumele babe nezinsiza ezinobuchwepheshe besimanje, lokhu ngezinye zezinto okumele sizenze.” Uthe uyahambisana nesiphakamiso sokuthi kube ne-data kuwo wonke amahhovisi omnyango ezweni lonke. Odabeni lwabafundi abaphila nokukhubazeka, kumele bangahlukunyezwa noma babekwe izici kodwa kumele basekwe. “Izikole kumele zibuyekezwe ukuthi zikwazi ukumelana nabafundi abaphila nokukhubazeka. Kumele iphele le ndaba yokucwasa nokuhlukumeza abafundi abaphila nokukhubazeka. Kumele basekwe zisuka amadaka kwaGrade R.” Uthe kumele kugqugquzelwe labo bafundi abaphila nokukhubazeka abalaxaza isikole ukuthi babuyele ezikoleni. Uqhube wathi nohlelo lokufunda luzobuyekezwa, ngeke kusafundwa into engathi shu futhi luzohambisana nezinto zesimanje. “Kuzobaluleka ukuthi kube nemikhankaso yokugqugquzela intsha ukuthi yenze imikhakha ethinta ezamakhono, kungagxilwa kuphela ukufunda umkhakha ozokuyisa enyuvesi.” NoMqondisi jikelele kulo mnyango, uMnuz Mathanzima Mweli, ekhuluma kule ngqungquthela, wakhala ngokuthi abafundi abaningi benza umkhakha ozobayisa enyuvesi, wathi kumele bagqugquzelwe ukuthi benze owamakhono ukuze benze eminye imikhakha efana no-artisan, neminye ekhokhela kakhulu kunokuba udokotela.  