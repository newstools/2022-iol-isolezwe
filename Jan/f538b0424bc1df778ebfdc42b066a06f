SIMPHIWE NGUBANE IGCINE yehlile imimoya kubantu besizwe sakwaMdluli, KwaNyavu eCato Ridge emva kwezidubedube kusukela kwehliswa inkosi yesizwe esihlalweni sobukhosi. Kamuva umphakathi uvale thaqa amasango ezikole, wasabisa othisha wathi bangalokothi balubhade emsebenzini bayofundisa uphoqa uhulumeni ukuthi abuyisele iNkosi Sikhosiphi kaBangubukhosi Mdluli owehliswa esihlalweni ngoDisemba 2020. Ukuvalwa kwamasango ezikole kwakulandela izigameko zangosuku lokhetho ngoNovemba 1 nyakenye lapho umphakathi wavala thaqa izikhungo zokuvota ufaka ingcindezi uhulumeni ukuthi aluthathele phezulu udaba lwawo. Izikhalo zomphakathi zazikade ziqale ngemashi yawo eyayibheke emahhovisi kaNdunankulu uMnuz Sihle Zikalala ngo-Okthoba 19 nyakenye. Induna yesizwe uMnuz Alpheus Mzolo ithe bewumkhandlu wezinduna bawuncengile umphakathi emhlanganweni obungeSonto ukuthi zivulwe izikole, kuvunyelwe ukuthi luqhubeke ngaphandle kokuphazanyiswa uhlelo lokufunda nokufundisa. UMzolo uthe bahlanganile noZikalala emhlanganweni obungoLwesine ngesonto elidlule emahhovisi akhe aseMgungundlovu lwadingidwa kabanzi udaba lokubuyiselwa kwenkosi esihlalweni sayo. UMzolo uthe emhlanganweni wabo noZikalala bathole ukuthi kuneqebana lamalungu esizwe nawomndeni ambalwa aya emahhovisi oMnyango wezokuBusa ngokuBambisana neziNdaba zobuHoli boMdabu afike athi inkosi esesihlalweni akufanele ngabe iyona ebusayo. Lokhu uthe kwaphetha ngokuthi kwehliswe inkosi esihlalweni sayo okuyinto athe uhulumeni akaxhumananga nabo eyenza. “Umphakathi uthathe isinqumo sokuthi abantwana bavunyelwe baye esikoleni bayofunda ngoba akukuhle ukuthi izingane zingafundi. Asikwazi ekugcineni ukuthi sibe nesizwe esingafundile. Akuyona into enhle ukuthi izingane zakwezinye izindawo ziye esikoleni kodwa ezethu zibe zihlezi emakhaya zingafundi,” kusho Mzolo. Uthe emhlanganweni wabo noZikalala kube sekuvunyelwana ngesikhathi esingamasonto amabili ukuthi undunankulu axhumane nomndeni wakwaMdluli nabo bonke abathintekayo ngenhloso yokuthola isixazululo. Wengeze ngokuthi kudla lubi ukwebiwa kwemfuyo, ukubulawa kwabantu nobugebengu emphakathini kusukela uhulumeni ehlisa inkosi esihlalweni. Okhulumela uMnyango wezeMfundo KwaZulu-Natal, uMnuz Kwazi Mthethwa uthe zonke izikole zakwaNyavu zivuliwe. UMthethwa uthe kwavunyelwana ngokuthi izikole zivulwe, abafundi baye ezikoleni. “Ziyaqhubeka izingxoxo ezinhlakeni ezifanele ngodaba lwesihlalo sobukhosi KwaNyavu. Uhlelo lokufundisa luyaqhubeka kuleya ndawo. Zonke izikole zivuliwe manje esifundazweni,” kusho uMthethwa. 