BAPHIKA eyesandla semfene ngomlilo oqubuke esizindeni sombutho wezokuVikela, iWaterkloof Air Force Base, ngeSonto ebusuku. Abombutho wezokuVikela bakuphikile ukuthi ukusha kwesikhungo kuhlobene nokushiswa kwezinye izikhungo eziyigugu lezwe, okubalwa kuzo iPhalamende. Okhulumela umbutho wezokuVikela, uGeneral Andries Mahapa, uthe basaphenya ngembangela yomlilo. Kepha ukubeke kwacaca ukuthi abasoli nakancane ukuthi kunesandla semfene ngokuqubuka kwawo. “Ngiyazi ukuthi abantu bacabanga izinto eziningi. Kuningi okukhulunywa ngabantu la ngaphandle. Kukhona abahlobanisa ukusha kwalesi sikhungo  nokushishwa kwezinye izikhungo zikahulumeni, okubalwa kuzo iPhalamende. “Ngifuna ukukubeka kucace ukuthi akukho sandla semfene la. Izigameko kazihlobene nakancane.” UMahapa uthe akekho umuntu obengakwazi ukungena esikhungweni aqale umlilo “Ezokuphepha ziqinile. Isikhungo sihlezi sigadiwe ubusuku nemini. Akekho umuntu obengakwazi ukungena, aze aqale umlilo, engabonwa muntu. Ingakho ngithi akukho sandla semfene.” UMahapa uthe basola ukuqhuma kwepayiyi elihambisa uphethroli ukuthi yilo elibe yimbangela yomlilo. Kepha uthe uphenyo oluqhubekayo yilo oluzobanikeza izimpendulo eziphelele ngembangela yokuqubuka kwawo. “Uphenyo luzokwazi ukusitshela imbangela nomonakalo odalwe wumlilo. Uphenyo luzophinde lukwazi ukuthola konke okwenzekile ngaphambi kokuthi kuqale umlilo.” UMahapa uthe umlilo uqubuke ngeSonto ebusuku, bakwazi ukuwulawula emva kwehora uqalile. “Uqale lapho kugcinwa khona uphethroli. Ngenhlanhla, alikho ithangi likaphethroli eliqhumile futhi asikho isakhiwo esilimele.” Yize abombutho wezokuVikela bethe akukho sandla semfene ngokuqubuka komlilo, abantu bakuleli bazwakalise ukukhathazeka ngokuqubuka kwawo. Kule nyanga iPhalamende lishile kanti neNkantolo yoMthethosisekelo nayo yahlaselwa. Ezinkundleni zokuxhumana, abantu bakuleli bathe zonke izigameko zihlobene. Kubantu abazwakalise lo mbono ezinkundleni zokuxhumana kubalwa loyo owayengumvikeli womphakathi, u-Advocate Thuli Madonsela nomholi we-ActionSA, uMnuz Herman Mashaba.