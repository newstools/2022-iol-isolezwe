BONISWA MOHALE KUMI ngomumo ngohlelo lokubalwa kwabantu  njengoba iStatistic South Africa (StatsSA) izoqala ukubala ngoFebhuwari 3. UMnuz Risenga Maluleke oyi-Statistician General eStatsSA uthe akekho umuntu ongeke abalwe ngoba izinhlelo zabo zenzelwe ukubala bonke abantu bakuleli. Uthe i-census okusho ukubala abantu abasezweni izoqala ngoFebhuwari 3 iphele ngoFebhuwari 28. “I-census ibalulekile kakhulu ngoba isiza uhulumeni, izinkampani nawo wonke umuntu ofuna ukuthuthukisa izwe ukuba azi kabanzi ngalo. Sibala abantu, sibabuze nemibuzo ehlukene ecacisa kahle ngempilo yaseNingizimu Afrika,” kusho uMaluleke. Uthe i-census ibaluleke kakhulu kulesi sikhathi seCovid-19 ngoba ikhombise ngokusobala ukuthi kudingeka ulwazi oluningi ukuze kuliwe nezifo noma kwenziwa izinhlelo zokusiza abantu. Ugqugquzele abantu ukuthi babhalise ukuze bakwazi ukuqinisekisa ukuthi babaliwe ngokwenza i-census online, kumakhompyutha noma ocingweni. Abantu bayakwazi nokubhalisa ukuthi bavakashelwe ngabasebenzi bakwaStatsSA  emakhaya ukuze bakhulume nabo umlomo nomlomo. UMaluleke uthe akekho ongeke abalwe ngoba nongabhalisanga uzovakashelwa. “Akekho umuntu ongeke abalwe, abahlala emgwaqweni, abahamba bequba, abasemahhotela, abahlala emakhaya, abahlala emizini ebiywe ngezindonga ezinde, abahlala emjondolo wonke umuntu uzobalwa. Bonke abantu babalulekile akekho esizomshiya ngaphandle,” kusho uMaluleke. Abafuna ukubhalisa bangangena ku https://getcounted.statssa.gov.za/#!/home Eminye imininingwane itholakala ku-statssa.gov.za naku- http://census.statssa.gov.za. UMaluleke uthe ukugcwalisa imininingwane ohlelweni lwe-census akudingi idata uma ulwenza online. Kuvela ukuthi izinhlelo ze-census zizodla uR3 billion.