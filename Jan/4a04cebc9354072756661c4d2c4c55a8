SIMPHIWE NGUBANE KUKHISHWE isixwayiso esishubile esibhekiswe ezigebengwini ukuthi zigawule zibheke ngoba uhulumeni ngeke abuse kanye nazo. Lokhu kuvezwe uMnuz Bheki Cele onguNgqongqoshe wamaPhoyisa kuleli esithangamini nabezindaba eThekwini. Uthe ngeke bavumele iKwaZulu-Natal ukuthi iphenduke inkundla yokusocongwa kwabantu, kuchitheke igazi. Ubechaza ngebanga eselihanjwe ngamaphoyisa ophenyweni lwawo ngezigameko zokusocongwa kwabantu Esigcakini, eRichmond, eMaoti, eNanda. Kulezi zigameko ezehlukene kushone abantu abangu-14. Sekuboshwe abayisishiyagalombili ngazo. UCele uthe ziyamkhathaza izigameko zokubulawa kwabantu eKZN osekuphenduka insakavukela. Abanye abaholi abebeyingxenye yesithangami yiphini likaCele, uMnuz Cassel Mathale, uMnuz Zizi Kodwa onguNgqongqoshe eHhovisi likaMengameli elibhekelele ezobunhloli, yinhloko yoKlebe, u-Advocate Lt General Godfrey Lebeya, iPhini likaKhomishana wamaPhoyisa kuleli, uLieutenant General Fannie Masemola, uKhomishana wamaPhoyisa eKZN, uLieutenant General Nhlanhla Mkhwanazi nobuholi bamaphoyisa. Esithangamini uCele uthe kuzogcina amaphoyisa, hhayi izigebengu athe zizoboshwa bese ziyashushiswa. 