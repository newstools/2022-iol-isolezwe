KHETHA  SANGWENI  UBEFUNDA aze acishe alale esikoleni ngoba egwema ukuphazamiseka kubo lapho behlala khona emjondolo babe baningi umfundi waseMenzi High eMlaza obashaye emakhanda. UMhlengi Shange (18) odabuka eMlaza kwa-W ungomunye wabamenywe wuNgqongqoshe wezeMfundo eyiSisekelo uNkk Angie Motshekga emcimbini wokumemezela imiphumela ka-matric wango 2021. IMenzi  iyaziwa ngokushaya into ecokeme ngemiphumela ka-matric. UShange uphase kahle izifundo zakhe iMathematics, Physical Sciences, Accounting, English, IsiZulu, Life Sciences ne-Life Orientation. Uthi ubedume ngokufundisa ozakwabo ebasiza ezifundweni zabo. UShange uthi isimo sakubo asisihle kahle ubekugwema ukufundela kubo. “ Sibaningi kakhulu sihlala emjondolo bengingeke ngikwazi ukufunda esimeni esinjalo. Ngifisa ukufunda ngishintshe isimo, sibe nekhaya elingcono nathi,’’ kusho uMhlengi. Ubabaze othisha bakhe athi babukhali kakhulu wathi nothishanhloko wakhe ubekhombisa ukubethemba kakhulu. “Ngibona sengathi kuncane mina engikwenzile okuningi kube wumsebenzi wothisha ebengihlala ngibahlupha bangisize. Okunye wukuthi bengifundisa abanye abafundi bese into ingena igxila kimina ngigcine sengiyicula. Uthe uzimisele ngokwedlulela esikhungweni semfundo ephakeme kanti okuseqhulwini kuyena wukwenza iChemical Engineering uma kungenjalo kube Bcom Accounting. Ubalule nokuthi usizwe wukuqhela ezintweni zobumnandi, utshwala nezidakamizwa ezidla lubi emalokishini. Uthe ubehlala ematasa ngezifundo zakhe engasitholi isikhathi sokwehla enyuka emgwaqweni. Uthe ubebuye asizwe wukuya esontweni ayothandaza afunde nangokuziphatha. Unina kaMhlengi, UNksz Slindile Mntungwa uthe akakholwa ukuthi wuyena ozele indodana ekhaliphe kanje wathi usethandazela ukuthi angabe esashintsha. “ Sivele singazi nokuthi sizothini namanje ngisamangele ngoba ingane igila izimanga ibuya ngisho phesheya manje ihamba ngayo iMaths. Wavele wacaca esemabangeni aphansi ethola izitifiketi ehamba imincintiswano. Kusobala ukuthi wuyena ozoba yimpendulo esimeni sasekhaya ngoba kuyabheda kakhulu,’’ kusho uNksz Mntungwa.