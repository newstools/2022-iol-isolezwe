BONISWA MOHALE ZIYANDA izinkampani ezifuna abasebenzi bagomele iCovid-19 njengoba iSouth African Breweries (SAB) iveze ukuthi izoqala izingxoxo zokuthi abasebenzi bayo bagome. Okwamanje ukugomela iCovid-19 akuphoqiwe kubasebenzi baseSAB kodwa iveze ukuthi iyakucubungula lokhu njengoba isemkhakheni owashayeka kakhulu ngesikhathi izwe livaliwe. Esitatimendeni esithunyelwe kwabezindaba iSAB ithe okwamanje asikho isinqumo esesithathiwe ngokuphoqa abasebenzi ukuba bagome ngoba isazoxoxa nezinhlaka ezithintekayo ngaphambi kokuthatha isinqumo. “Siyinkampani ehambisanayo nokuthi kugonywe. Sizimisele ukuvikela abasebenzi bethu ezweni jikelele, yingakho sihamba phambili emkhankasweni wokugqugquzela abantu ukuthi bagome. Lokhu kubalulekile nasekutheni umnotho usimame. Sizosebenzisa le nyanga ukuxoxa nazo zonke izinhlaka ezithintekayo. Kuzothi uma sesithathe isinqumo sisho,” kusho iSAB esitatimendeni. Ezinye izinkampani sezisithathile isinqumo sokuthi abasebenzi bazo bagome, ikakhulukazi labo abasebenzela emahhovisi. Phakathi kwezinkampani esezenze umgomo impoqo kubalwa iSanlam, MTN, Discovery, Dischem, Life Healthcare, Standard Bank nezinye. Yize abaqashi abaningi befuna kube yimpoqo ukugomela iCovid-19 kodwa inhlangano yabaqashi iNational Employer’s Association of South Africa (Neasa) ithe ayihambisani nokuthi umgomo ube yimpoqo. Ithe kuyilungelo lawo wonke umuntu ukuzikhethela indlela aphila ngayo nokuthi yimiphi imithi afuna ibe segazini lakhe. Isikhulu esiphezulu seNeasa, uMnuz Gerhard Papenfus, sithe sizobavikela abaqashi abangafuni ukuthi kube yimpoqo ukugoma, sathi le nhlangano izoya enkantolo uma kunesidingo. Kolunye uhlangothi, izinyunyana zicele abaqashi ukuthi bangabaxoshi abasebenzi abangagomile, zithe zizokhuluma nabasebenzi zibachazele konke abadinga ukukwazi ngomgomo we-Covid-19. Ngonyaka odlule, iNational Economic Development and Labour Council (Nedlac) okuwuhlaka okuhlala kulo uhulumeni, abaqashi, izinyunyana nezinhlangano zomphakathi, yavuma ukuthi kube yimpoqo ukugomela iCovid-19.