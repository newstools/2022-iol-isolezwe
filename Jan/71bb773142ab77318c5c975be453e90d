BONGIWE ZUMA ebika eseNquthu SIFISA uphele umdonsiswano phakathi kwaso nabantwana baseNdlunkulu, iSilo uMisuzulu Zulu kaZwelithini ukuze sikwazi ukuqhubeka nomsebenzi. Inkosi uMisuzulu, ikhulume kanje izolo ngesikhathi yethula inkulumo yayo yokuqala ngqa emcimbini wokukhumbula impi yaseSandlwana, eNquthu. UMisuzulu uveze ukuthi ukwesekwa yisizwe samaZulu kumnika  isibindi futhi uzinikele ekuholeni isizwe ngobuqotho nokwethembeka. " Kukhona konke okwenzekayo ngiyazi kuyanilimaza kakhulu ngoba ubukhosi umsamo wenu. Uma kwenzeka kanje, nani imisamo yenu iyalimala. Nginesifiso nina beSilo, sokuthi kungasheshe kulunge indaba yesihlalo ngoba kunedlanzana elincane elisimise kabi. Siyaphuma, siyangena ezinkantolo. Simangale ngoba thina ingonyama noma ingasekho siyayihlonipha," kusho iNgonyama uMisuzulu. Iveza nokuthi kuyayithokozisa ukuthi amabutho akwazi ukuqhubeka nokuyeseka futhi angadidiswa yizinkulumo nombango wesihlalo. " Ngithokoza kakhulu uma ngibona uZulu emningi kangaka, sithe uma sinimema, nasabela. Usuku olufana nalolu lungilethela imizwa ehlukene ngoba siyazi kwakwenzekani ngoJanuwari 22, 1879." " Nina beSilo, ngiyathokoza kakhulu ukuthi namhlanje ngithole ithuba, lokuthi ngime phambi kwenu.  Kuwusuku lwami lokuqala ngiyingonyama, ngithathe umsebenzi kababa, oyiSilo sami esingizalayo. Kungokokuqala ukuthi ngigxobe eSandlwana, ethempelini lethu, lapho kunomlando esizigqaja ngawo " kusho iSilo. UNdunankulu kazulu, uMntwana waKwaPhindangene, uMangosuthu Buthelezi, ukubeke obala ukuthi benze iphutha abantwana ngokubafaka enkantolo ngoba uyaziwa umnikazi wesihlalo. "Kuyihlazo elikhulu ukuthi umntwana uMbonisi waseKhwezi, ulokhu ephikelele nokujivaza, nokuthi iSilo sicabange ukuthi asiyona inkosi elokhu esibiza ngomntwana.â€œ Ngaphambi kokuthi uqale umcimbi iNkantolo eNkulu eMgungundlovu, ichithe isicelo esiphuthumayo sokuvimbela Inkosi uMisuzulu, ukuthi yethule inkulumo kulo mcimbi obuseSandlwana.