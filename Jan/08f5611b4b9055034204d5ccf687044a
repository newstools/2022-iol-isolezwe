NKOSIKHONA CELE IYINDABA egudwini kumalungu omphakathi waseBulwer, eyokuxoshwa kwabakhongi emzini wakwaMfeka bexoshwa ngubaba wekhaya okuthiwa ubakhombe indlela ethi ngeke indodakazi yakhe ilotsholwe ngumfana ongunogada ekubeni yona iyisifundiswa. Ngokuthola kweSolezwe ngoMgqibelo, abakhongi bebethunywe nguMnuz Sabelo Ndimande ongunogada ngokomsebenzi obebathume ukuthi bayocela isihlobo esihle kwaMfeka. Kuthiwa uNdimande usha amashushu ngoNksz Nomalanga Mfeka. Umthombo osondelene nalolu daba uthe abakhongi baxoshwe kufanele kwaMfeka ngoba kuyaziwa ukuthi uMnuz Thembalakhe Mfeka akayizwa indaba yokujola kwendodakazi yakhe eneziqu zobuthishela noMnuz Ndimande ukhala ngokuthi abafanelene ngoba indodakazi yakhe ifundile inguthisha.. “Ngaphambi kokuba abakhongi baze baxoshwe kabuhlungu abakwaNdimande bayithumela incwadi kwaMfeka. Ubaba uMfeka wabashayela ucingo wabazisa ukuthi ngeke aze avume nendodakazi yakhe,’’ kuchaza umthombo. Uqhuba uthi yingakho nabo njengomakhelwane kubamangazile kakhulu ukubona abakhongi befika. “Mhlawumbe umfana wakwaNdimande uzitshele ukuthi uma sekufika abakhongi ubaba uMfeka izothambisa inhliziyo kanti lutho lokho kuzomane kumcasule kakhulu,’’ kusachaza umthombo. Isolezwe ngoMgqibelo likhulume naye uNdimande wathi okumehlele uyokuxoxela amagwababa echobana. Uvumile ukuthi akamukelekanga kwaMfeka. Uthe kodwa ubengazitsheli ukuthi uyise wesithandwa sakhe usengaze abathele ngehlazo kanjena abakhongi abebathumelile. Uthe okwamanje kusaduma ikhanda kuyena wathi usazoke adle amathambo engqondo abone ukuthi yini azoyenza okanye limane ligqashuke nje igoda phakathi kwakhe noNomalanga. “Eyi kuduma ikhanda kimina angazi ukuthi kwenziwa njani uma kunjena. Kodwa ngisazoke ngihlale phansi ngicabange ngijule njengendoda,’’echaza. UNomalanga obezwakala ekhululekile uthe uyise akakaze nje amthande uNdimande. Uthe kodwa yena yinto abengazixaki ngayo leyo. “Mina kuyilungelo lami ukuthi ngithandane nomuntu engimthandayo. Ukuqoma kwami kuya ngothando olusenhliziyweni hhayi lolu lokubuka ukuthi umyeni uphetheni esandleni,’’usho kanje. Uveze ukuthi benoNdimande sekuphele iminyaka engu-4 bethandana. “Umama uthe usazokhuluma nobaba. Kodwa sengililahlile ithemba. UNdimande ngimtshelile ukuthi ngizomane ngihambe ngiyohlala naye ngoba ngiyazi ukuthi ubenesifiso sokungikhokhela kwenqaba ubaba,’’usho kanjena. Ethintwa uMfeka uthe yena into ayibanga nomkhwenyana ukuthi akathandi ukuzikhulisa ngokwezinga lemfundo. Uthe wamtshela eminyakeni emibili eyedlule ukuthi uma efuna ukushada nengane yakhe, akakhohlwe umsebenzi wokuba unogada amane abuyele esikoleni. “Lokho ngangimtshela ngoba ngangimthanda. Ngiyazi ukuthi unawo umatikuletsheni. Ngangihlose ukumkhuthaza ukuthi abe yindoda engcono,’’echaza. Ebuzwa ukuthi abakhongi ubaxoshile ngampela yini, uthe akazange abaxoshe kodwa ubayalele ukuthi baphinde babuye ngenyanga ezayo ngoba usafuna ukudla kahle amathambo engqondo. UNomagugu Ngobese oyisazi samasiko uthe uthando alufundile futhi intombi igana lapho ithanda khona. “Uma uyintombi awukho umgoqwana wokuthi kumele ugane lapho okuthanda khona uyihlo. Uwena ozogana hhayi uyihlo,’’echaza. Uthe le nto yabazali yokufuna ukuthi aamadodakazi abo agane abantu abacebile iyona ewumnyombo wokwanda kwezigameko zokuhlukunyezwa kwabesifazane emshadweni.  