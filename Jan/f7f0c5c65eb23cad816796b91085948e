SIMPHIWE NGUBANE INHLANGANO elwela amalungelo abantu abahola izimpesheni isiphakamise ukuthi  uhulumeni elule isikhathi esibekelwe ukuholwa kwesibonelelo sabangasebenzi oR350 esiphela ngoMashi futhi ikhushulwe le mali. IBlack Sash ngokubambisana ne-Institute for Economic Justice babe nomhlangano noMengameli Cyril Ramaphosa, uNkk Lindiwe Zulu onguNgqongqoshe wezokuThuthukiswa koMphakathi noweziMali uMnuz Enoch Godongwane ngoLwesibili ngesonto eledlule. Kubhungwe ngesidingo esiphuthumayo sokuthi abantu abahluphekayo nabangasebenzi kube nemali abayiholayo zinyanga zonke. Kuxoxwe kabanzi nangemali yesibonelelo oR350 ukuthi kumele kuhlehliselwe uFebhuwari 2023 ukuholwa kwayo  ngesikhathi kusalungiswa imigomo ezokwenza kube semthethweni ukuthi umuntu ahole uma engasebenzi. IBlack Sash ithe njengamanje uhlelo lokuholwa koR350 lwakhelwe phezu komgomo iDisaster Management Act, elawula ukusabalala kweCovid-19, okungacaci ukuthi iyoqedwa nini. Esitatimendeni esiyinhlanganisela esikhishelwe abezindaba ilezi zinhlangano, zithe ziyalibona igalelo likahulumeni ohlomulise abahola isibonelelo sabangasebenzi abangu-10.3 million. Zithi ngabe liphezulu kakhulu izinga lobuphofu obukhungethe abantu emiphakathini ukube abaholwa oR350. “Balinganiselwa ku-36 million abantu abahlomula ngokuholwa koR350 nezimpesheni kuleli. Akwelulwe isikhathi sokuholwa koR350 abantu bangabulawa indlala ngesikhathi kusadingidwa udaba lokuholelwa kwabatu abangasebenzi zinyanga zonke,”kusho isitatimende. Lezi zinhlangano zithe uhulumeni uzibophezele ekutheni uzoqhubeka axoxisane nazo kubhungwe kabanzi ngesiphakamiso sazo. Zifuna le mali engoR350  ikhushulwe ifike kwiFood Poverty Line njengamanje enguR624. Kwaqalwa ngoMeyi 2020 ukuholwa kwemali yesibonelelo sabangasebenzi oR350. Uhulumeni wamemezela ukuthi kuzogcina ekupheleni kukaMashi 2022 uhuholwa kwayo. 