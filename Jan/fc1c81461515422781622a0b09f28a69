UMNYANGO weMfundo eyisiSekelo usuveze  ukuthi ngeke ishicilelwe kwabezindaba imiphumela ka-matric yanyakenye, ngenxa yokulandela umthetho ogunyaza ukuvikelwa kolwazi. Ngokwalo mthetho obizwa nge-Protection of Personal Information Act ka-2013,  wonke umuntu unelungelo lokuba nemfihlo. Lokhu kuthinta ukugodlwa kolwazi ngomuntu ukuba lunganekelwa umphakathi ngaphandle kwemvume yakhe.  UMnyango usuqinisekise ukuthi ngenxa yalo mthetho, ngeke kusashicilelwa uhlu lwabaphase u-matric emaphephandabeni njengengoba bekujwayele ukwenzeka. Okhulumela umnyango uMnuz Elijah Mhlanga, uthe abafundi bazohamba bayolanda izitatimende zabo ezikoleni abebefunda kuzo, ukuze kuvikelwe ulwazi lomfundi  mayelana nemiphumela yakhe ka-matric. Umnyango uthi lo mthetho uphoqa ukuthi ngaphambi kokuthi kushicilelwe imiphumela, bekumele uthole imvume kumfundi nomfundi, okuyinto ongakwazi ukuyenza okwamanje. Lo mthetho uqale ukusebenza ngoJulayi 2021. 