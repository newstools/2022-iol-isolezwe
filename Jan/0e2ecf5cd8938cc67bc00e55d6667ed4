SIPHIWE NGUBANE UPHENYO lwamaphoyisa luholele ekuboshweni kwabasolwa abayisishiyagalombili ezigamekweni ezimbili zokubulala ezingahlobene kwashona abantu abangu-14 eRichmond naseMaoti, eNanda, ngoJanuwari 14 nonyaka. Lokhu kudalulwe wuNgqonqgoshe wamaPhoyisa kuleli, uMnuz Bheki Cele, esithangamini nabezindaba esiteshini samaphoyisa, eDurban Central, izolo. UCele uthe esigamekweni sokudubula Esigcakini, eRichmond, okwabulawa kuso abayisishiyagalombili, kuphethe ngokuthi kuboshwe abayisikhombisa abaneminyaka ephakathi kuka-21 no-43. “Abasolwa batholakale ezindaweni ezahlukene nezidakamizwa, nezinhlokohlela zezibhamu nezinhlamvu,” kusho uCele. Uthe esigamekweni sokubulawa kwabayisithupha eMaoti, eNanda, amaphoyisa abophe umsolwa oyedwa ashaqa nesibhamu. UCele uthe amaphoyisa alandela umkhondo oqinile wokuthi izibhamu ezasetshenziswa kusocongwa laba abayisithupha sezike zasetshenziswa ukwenza amanye amacala obugebengu. Kuvele ukuthi abanye balaba basolwa sebevelile enkantolo kanti abanye kulindeleleke ukuthi bayobingelela lingakapheli isonto. Esigamekweni okubulawe kusona amadoda amane abehlezi ngaphansi kwesihlala KwaMakhutha ngeSonto, uCele uthe uphenyo olunzulu abalwenzayo luyaqhubeka, balandela umkhodo oqinile. Ube esedalula ukuthi iKwaZulu-Natal iyisifundazwe esiqengqeleza phambili ngezehlakalo zokusocongwa kwabantu abaningi ngesikhathi esisodwa. Uthe iKZN isidlule iWestern Cape eke yagubuzelwa wumshophi wokuchitheka kwegazi. UCele uthe amaphoyisa ashaqe izibhamu ezingu-1 372. Uthe ngeke bavumele ukuthi isifundazwe sibe yinkundla yokuchitheka kwegazi kuqothwa abantu. Ezigamekweni zokubulawa kwabantu abangu-531, iningi labo libulawelwe ezindaweni ezingaphansi kukaMasipala iTheku naseMgungundlovu. Uthe nakuba umnyombo wamanye amacala kuwumsebenzi ohlalele amaphoyisa ukuthi awuthole, kodwa amanye asuke ehlobene nombango wezidakamizwa, nokuziphindiselela. 