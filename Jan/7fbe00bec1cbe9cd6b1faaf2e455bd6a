 AMAPHOYISA athungatha umshayeli wemoto iRange Rover eyabonakala kumavidyo idla amagalani, isho ukushayisa ababhukudi olwandle iPelican Island, eRichards Bay.  Lesi sigameko esishaqisayo senzeka ngosuku lukaNcibijane. Amavidyo alesi sigameko agcwale ezinkundleni  zokuxhumana aveza ababhukudi bebalekela le moto ehamba ngesivinini. Kwenye ividyo ivela isibhajwe phakathi olwandle. Okhulumela amaphoyisa KwaZulu-Natal, uColonel Thembeka Mbele uthe amaphoyisa asesiteshini saseRichards Bay ayasazi isigameko kodwa bekungakaboshwa muntu. UCol Mbele uthe abakwasidlodlo basathungatha umsolwa. UMasipala uMhlathuze uveze ukuthi uzoqinisa ezokuphepha emabhishi awo ngenhloso yokuvikela izakhamuzi nabavakashi. Okhulumela umasipala, uMnuz Mdu Ncalane usigxekile isigameko wathi abantu abangafundi lutho kusona. UNcalane udalule ukuthi uphenyo mayelana nalesi sehlakalo, athe asisihle neze, lusingethwe amaphoyisa. “Siyasigxeka isenzo esenziwa umsolwa futhi asifisi siphinde senzeke. Ubudedengu obenziwa umshayeli owabeka impilo yabantu engcupheni. Abantu abangafundi lutho kule nto eyenziwa yilo mshayeli,” kusho uNcalane. Uqhube wathi imoto yayingagunyaziwe ukuba kule ndawo eyayikuyona olwandle. Uveze ukuthi izimoto zezinhlaka zomthetho noma ezabatakuli ezinegunya lokuba solwandle. Udalule ukuthi njengamanje basahlanganisa amakhanda bafuna ukuqhamuka nezinhlelo zokuqinisa ezokuphepha olwandle. “Sibheka izindlela zokuqinsa ezokuphepha olwandle njengokuthi sifake izigxobo ezizovimbela  ukuthi izimoto zingasondeli lapho kubhukuda khona abantu. Kodwa awukwazi ukumane ukwenze kalula lokhu ngoba kumele ulandele nemithetho yezemvelo,” kusho uNcalane. 