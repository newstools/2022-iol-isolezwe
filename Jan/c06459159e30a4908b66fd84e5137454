UKHALA ngokuhlukumezeka umndeni waseNsabeni, oLundi, okuthiwa uchithe usuku lonke ugonqe emakhandleleni emva kokuba uthole umbiko wamaphoyisa obuveza ukuthi ilungu lawo, ebelingeniswe esibhedlela emva kokushaywa, lishonile kanti kuphambene amagama. Lo wesilisa ona-30 (igama lakhe eligodliwe ukumvikela) kuthiwa ungeniswe esibhedlela sendawo ngempelasonto edlule okuthe ngoMsombuluko umndeni wathola ucingo luvela emaphoyiseni esiteshini sasoLundi lubazisa ukuthi usedlulile emhlabeni, kwaqhuma isililo kwasondela nomakhelwane ukuzobabaza. Ilungu lomndeni elikhulume neSolezwe lithe ngendlela lesi senzo esibahlukumeze ngayo, bagcine sebechitha nemali eningi belungiselela abantu abebengena bezobabaza, befonela nezihlobo kanti ezinye besezifikile ziphuma ezindaweni ezikude zizobhonga emswaneni. “Ucingo siluthole ngoMsombuluko, kwaqala kwakhanyiswa amakhandlela emva kwesililo, kwafonelwa nezihlobo. Okungididayo ukuthi umbiko ngokushona kukamfowethu siwuthole ngamaphoyisa esikhundleni sokwaziswa ngabahlengikazi njengoba ubelaliswe esibhedlela. NgoLwesibili kunamalungu omndeni avukele esibhedlela ngenhloso yokuyohlonza isidumbu bese sidluliselwa emakhazeni ethu,” kusho leli lungu. Uthe bathuke boma ngesikhathi befica umfowabo edla anhlamvana, kwaphoqa ukuthi bafonele ekhaya bazise umndeni. Uthe bamtshelile ngosekwenzekile kanti uthuke kakhulu futhi ubengakakhishwa esibhedlela njengoba engakabi ngcono. Kuthiwa igama laleli lungu belifana nelesinye isiguli esingeniswe silimele esibhedlela esifanayo, saseMkhazane, khona oLundi, kanti nezinombolo zamacala abo abevulwe emaphoyiseni bezihluke ngenombolo eyodwa. Ngesikhathi Isolezwe likhuluma nomndeni, uqinisekise ukuthi alikho icala osalivulile kanti usabhunga ngesinyathelo ozosithatha kwazise lesi simo siwuhlukumeze kakhulu. Uthe ukusabalala kwezindaba zokuthi ushonile umgilwa ebe ephila, kumthusile kwayena. 