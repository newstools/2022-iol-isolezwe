SIMPHIWE NGUBANE ASALE edumele amalungu omphakathi ngesehlakalo sokudutshulwa kubulawe owesilisa phambi komndeni wakhe abebecela usizo emgwaqweni budebuduze nomuzi wakhe eBuffelsdraai, eVerulam ngoLwesithathu ebusuku. Kuthiwa umufi obeneminyaka engu-39, ubehamba ngemoto iHonda Mobilio nomkakhe nendodana yakhe ena-13 kanti izophelelwa uphethroli sekusele ibanga elingamamitha angu-200  bafike ekhaya. Lona wesilisa kuthiwa wehlile emotweni abeseyipake eceleni komgwaqo, wacela usizo ezimotweni ezidlulayo kanti uzomelwa iToyota Tazz e-maroon. Kuthiwa kwehle owesilisa obegibele kwiTazz, ongazange akhulume lutho, wahosha isibhamu wadubula umufi ekhanda nasesifubeni washonela endaweni yesehlakalo. Kuthiwa indoda edubulile ibe isibuyela emotweni, obeyishayela wayishaya yazula. Emva kwesehlakalo amalungu omphakathi athutheleke endaweni yesehlakalo, ebabaza unya nesihluku esikhonjiswe umbulali. Ilungu lomphakathi elingathanganga kudalulwe igama lalo ephepheni lithe ababulali badubule base bebaleka ngemoto. Lithe umndeni kamufi ubukhala ngendlela edabukisayo emva kwesehlakalo esishiye umphakathi udangele. Okhulumela abosizo lokuqala enkampani yonogada, iReaction Unit South Africa (Rusa), uMnuz Prem Balram, esitatimendeni uthe lo mndeni ubukade ubuya enkabeni yedolobha eVerulam uyothenga izimpahla zesikole zendodana kamufi. Uthe inkosikazi kamufi nendodana yakhe, ababone kubulawa le ndoda phambi kwabo, abalimalanga. “Sishayelwe ucingo abahlali bakule ndawo besibikela ngesehlakalo esenzekile. Siphuthume endaweni yesehlakalo safica umufi eseshonile,” kusho uBalram. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa abikelwe inkosikazi kamufi ukuthi ngesikhathi bemile eceleni komgwaqo, umyeni wakhe ubenza imizamo yokufinyelela lapho abezothenga khona uphethroli. Ukuqinisekisile ukuthi umufi udutshulwe ekhanda nasesifubeni wahlonzwa njengoshonele endaweni yesehlakalo. Amaphoyisa asesiteshini saseVerulam aphenya icala lokubulala.