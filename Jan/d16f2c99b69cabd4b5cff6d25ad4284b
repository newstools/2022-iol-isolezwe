UMNUZ Sandile Lembede, onguthishanhloko wesikole esesithole u100% wemiphumela yabafundi bakamatric iminyaka emithathu ilandelana, Umuntonjani High eseMid-Illovo, uthi nakulo nyaka basazoqhubeka nokuwuqhuba umgqigqo wemiphumela emihle yize befundisa ngaphansi kwezimo ezinzima. Lesi sikole, esesineminyaka engaphezu kuka-35 sasungulwa, sinamakilasi okufundela amane kuphela kanti lesi simo siyaphoqa ukuthi othisha babhanqe ekilasini elilodwa abafundi abenza amabanga angafani. Ngokwanda kwesibalo sezingane ezithunyelwa abazali kulesi sikole, selokhu saqala ukwenza kahle emiphumeleni, kugcine sekuphoqa ukuthi ezinye izingane zifundiselwe egunjini elihlala othisha. Isikole sakhiwa endaweni lapho ingqalasizinda, okubalwa i-network, ingabonwa nangokhalo. Amanzi nogesi akukapheli isikhathi esingakanani kufakiwe. Uma usuka kulesi sikole uya edolobeni eliseduze, okuwuMgungundlovu, ayaphela amakhilometha angu-80 uhamba emgwaqweni. ULembede uthe isikole siqale ukuthola u-100% ngesikhathi efika ngo-2018, sinamakilasi amathathu kuphela. “Ngaleso sikhathi isikole besisene-general kuphela kodwa kwathi uma siphasa ngo-100% ngalowo nyaka, saqala sabona abazali sebeqasha ngisho izimoto ukuthi zilethe izingane zabo. Sibe sesibona ukuthi kuhle sizinezele izifundo sifake ezakwa-commerce neze-physics kwenzele ukuthi abafundi bezokhetha kahle,” kusho uLembede. Uthi lesi sikole njengamanje sinezingane ezingu-300. “Ikilasi lesine nehhovisi engilisebenzisayo kwakhiwe sengikhona ngoxhaso ebesiluthola esontweni. Noma kunjalo, akukeneli ngoba basakhona abafundi abafunda ngokuhlanganyela ekilasini elilodwa bebe befunda amabanga angafani. Kwesinye isikhathi uthola umfundi wangapha esehleka into ekhulunywa ngale ngoba kuyefana nokuthi kufundwa ndawonye,” kusho Lembede. Uthe izingane ebezenza umatric kulo nyaka zingu-28. Uthe kuzona isikole sikwaze ukuthola o-distinction abawu-15. Wathi ezithole ibachelor zingu-20, i-diploma zingu-6 kanti ezithole i-higher certificate zingu-2. “Kunomfundi, uNomcebo Khumalo, othole o-A abangu-6 kwathi omunye wathola i-total kwi-Accounting,” kusho uLembede. Uthe yena nothisha bakhe basebenza ngokuzikhandla nangokuzinikela ngoba banesifiso sokuthi ngelinye ilanga ishintshe indlela le ndawo ebukeka ngayo. “Abazali babantwana esibafundisayo abasebenzi, iningi labo lithembela kakhulu ezibonelelweni zikahulumeni. Kwesinye isikhathi uye ubone ukuthi isimo senhlalo sibi kangangokuthi ungabe udlala ngabo uma ungathi abathengele izingane zabo izinsizakusebenza ezithile ukwenza imfundo yazo ithi ukuba lula. Izikhathi eziningi, abafundi bethu abanawo ngisho umfaniswano, kuze kusize thina lapho sibona kufanele sisize khona, sithenge, simnike umntwana ohlubule,” kusho uLembede. Uthe yize azi ukuthi kuzoba yinselelo okwanonyaka ngoba isibalo sabafundi babo bakamatric singu-68  kodwa bazoqhubeka nokusebenza ngokuzikhandla.   