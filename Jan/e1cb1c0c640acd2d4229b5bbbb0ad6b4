INKANTOLO eNkulu yaseWestern Cape izolo ifinyelele esinqumeni sokuthi akhishwe ngokushesha esibhedlela sabagula ngekhanda iValkenberg uMnuz Zandile Mafe osolwa ngokushisa iPhalamende. UMafe uyiswe kulesi sibhedlela ezinsukwini ezimbalwa ezedlule emva kokuba iNkantolo yesiFunda yaseCape Town inqume ukuthi ayochitha inyanga yonke kulesi sibhedlela ehlolwa ingqondo. UMengameli wamaJaji, ijaji uJohn Hlope uthe ukuyiswa kukaMafe kulesi sibhedlela kwakungekho emthethweni, wathi uMafe akazange abuzwe lutho ngaphambi kokuba ayiswe kulesi sibhedlela ukuthi ayohlolwa ingqondo. “Ukuqhubeka ahlaliswe kulesa sibhedlela uMnuz Mafe akukho emthethweni ngakho kufanele kume ngokukhulu ukushesha,” kusho uHlophe. Uthe uyaqonda ukuthi ngeke kusenzeka ukuthi akhishwe ngawo uLwesibili (izolo) okukhishwe ngawo isinqumo senkantolo kodwa unikezela umyalelo wokuthi into yokuqala okufanele yenzeke ekuseni ngoLwesithathu ukuthi akhishwe kulesi sibhedlela uMafe. “Kuzofanele akhishwe kulesi sibhedlela ekuseni kusasa (ngoLwesithathu) ayiswe ejele elejwayelekile,” kusho uHlophe. UMmeli kaMafe, uMnuz Luvuyo Godla ubekuphosele inselelo ukuyiswa kwakhe kulesi sibhedlela, ethi kuhlukunyezwa amalungelo akhe. UMafe usolwa ngokushisa iPhalamende ngoJanuwari 2. Kulindeleke ukuthi afake isicelo sebheyili ngoMgqibelo.