BASAQHUBEKA nokumxilonga odokotela esibhedlela undunankulu kaZulu, nongumsunguli we-IFP, Inkosi Mangosuthu Buthelezi. UButhelezi ungeniswe esibhedlela ngoLwesibili ebusuku, ekhala ngokukhathala nomfutho wegazi ophezulu. Izindaba zokungeniswa esibhedlela kukaButhelezi ziqinisekiswe wumndeni. Amahlebezi ngokungeniswa kukaButhelezi esibhedlela aqale ukusabalala ngoLwesibili ebusuku. Izolo umndeni wakhe ukhiphe isitatimende, ucacisa ngokungeniswa kwakhe esibhedlela. Esitatimendeni, umndeni uthe inhloso yokungeniswa kukaShenge esibhedlela, ukuba axilongwe ngodokotela. Okhulumela umndeni, uDkt Bhekuyise Ngqengelele Buthelezi, uthe uShenge uqale ukungazizwa kahle ngoMsombuluko ebusuku. “NgoLwesibili ntambama odokotela bakhe babone kungcono ukuthi angeniswe esibhedlela ukuze bezokwazi ukumxilonga, aphinde akwazi nokuthola ukuphumula okwanele.” Eqhuba, uthe ayikho eminye imibuzo umndeni ozoyiphendula ngokungeniswa kukaShenge esibhedlela. “Uma kukhona okunye esifisa ukukudlulisa uma uButhelezi esebuyele ekhaya, sizokhipha isitatimende.” UButhelezi ugcine ukubonakala emphakathi ngoMgqibelo, ngesikhathi konomgubho waseSandlwana. Kulo mgubho uButhelezi wayebukeka engumqemane futhi waze wathula nenkulumo. Umthombo osondelene noButhelezi uthe isimo sakhe asithusi. “Abantu kuzofanele babeke phansi amaphaphu. Into ekhona nje kuyena ukukhathala.” Lo mthombo uthe uButhelezi uzophuma maduze esibhedlela. “Nakuba iminyaka isihambile kuyena kodwa usengumqemane. Khumbula ukuthi useke wahaqwa yicorona, kwaze kwakabili. Abaningi abahaqwa yicorona ngesivuvu sokuqala, ikakhulu abasebekhulile ngeminyaka, abazange basinde. Kodwa yena wasinda,” kusho umthombo. Ezinkundleni zokuxhumana abantu bamfisele ukululama ngokushesha uButhelezi. Abaningi bathe isizwe sikaZulu sisamdinga uButhelezim  ikakhulu njengoba kusenombango wesihlalo sobukhosi bukaZulu. UButhelezi unolwazi olunzulu ngezinto ezithinta isihlalo sobukhosi kanti waqala ukuba ngundunankulu kaZulu, kusabusa iSilo uCyprian Bhekuzulu kaSolomon. Njengamanje Ndlunkulu ihlukene phakathi ngokufanele angene ezihlangwini zeSilo esisanda kukhothama, uGoodwill Zwelithini kaBhekuzulu. Lo mbango usuholele ekutheni kubambezeleke ukugcotshwa kweSilo uMisuzulu. 