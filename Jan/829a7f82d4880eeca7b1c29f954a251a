OWESIFAZANE ukhala ngomntwana wakhe osehlala ngokugula kusukela azalwa ngoba ethi akanikwanga umgomo wokuqala esibhedlela atetela kuso. UNksz Nokuthula Makhanya (34), owateta ngoMeyi 20 ngonyaka odlule esibhedlela, iKing Edward, usola ubudedengu nokunganaki kwabahlengikazi ngokuthi bamvumele aphume esibhedlela nomntwana ongagomile. “Wafika umhlengikazi sengiphethe umntwana ukuzobheka yonke imininingwane esekhadini lami wangasho lutho, wadlulela kwabanye ukuyogoma abantwana babo. Ngazitshela ukuthi nowami ugonyiwe ngesikhathi esegunjini lezingane, konke kumi ngomumo,” kuchaza uMakhanya. Uthi ngesikhathi eya emtholampilo kwaNozaza, eNtuzuma, ukuyohlola umntwana inkaba nokuthi agome okwesibili ngoJuni, abahlengikazi bamthuka ngokuthi umntwana akamncelisi, akamnakile useze uyancipha nasemzimbeni. “Njalo ngoLwesihlanu bengihlalelwe ukuya emtholampilo umntwana ephalaza, ekhwehlela, ekhishwa nayisisu. Ngangizitshela ukuthi ngizomngcwaba ngesikhathi esenezinyanga ezinhlanu ngendlela ayegula ngayo” kusho uNksz Makhanya. Uthi waze wamyisa emtholampilo waseZingolweni umntwana, engasazi ukuthi uguliswa yini. Bamhlola kusukela ekuqaleni, uma bebheka ikhadi lakhe bathola ukuthi akazange aze agome umgomo wokuqala. “Abahlengikazi babesaba ukunikeza umntwana umgomo wezinyanga ngenxa yokuthi kukhona aweqile futhi nezinyanga zase zihambe kakhulu, ” kusho uNksz Makhanya. Uthi waphindela emahhovisi aseKing Edward ngoMsombuluko ukuyobuza ngalolu daba. Uma efika bamchitha abahlengikazi, uma eya ewadini lababelethayo nakhona benza into efanayo. “Uma ngiya egumbini lezingane ukuyobuza ngenkinga engibhekene nayo, bavele bathatha ikhadi lengane maqede bayigoma ngenkani, bangabhala nesekhadini” kuchaza uNksz Makhanya. Uthi baziphendulela ngokuthi imigomo yayingekho yingakho ingane yaphuma ingagomile. Ngaxakeka ukuthi kanjani ngoba yinto engenzeki leyo, zonke izinsuku kukhishwa isibalo semigomo eyanele izingane ezizelwe ngalolo suku. Okhulumela uMnyango wezeMpilo, uMnuz Ntokozo Maphisa, uthe bakhathazekile ngalezi zinsolo yingakho becele umbiko ogcwele kunina womntwana ngokuphuthumayo okuyiwo ozobasiza ukuthi baluqonde kangcono lolu daba. “Ngokujwayelekile, uma kukhona umgomo oshodayo, umama uyaye acelwe ukuba abuye ngelinye ilanga uma usukhona. Kuyenzeka acelwe ukuba ashiye imininingwane yakhe ukuze athintwe noma kokunye anikwe umyalelo wokuya emtholampilo oseduze nasekhaya. “Kuyasikhathaza nokho ukuthi kuthiwe umama womntwana wenqabile ukuhlangana nabaphathi besibhedlela ngesikhathi bemthinta," kusho uMaphisa. 