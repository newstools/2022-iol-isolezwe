MHLENGI SHANGASE  IZIKHUNGO zemfundo ephakeme KwaZulu-Natal zinxuse abafuna izikhala zokufunda nabazobhalisa ukuthi basebenzise uhlelo lwe-internet ukwenza lokhu ngoba abamukelekile abazotheleka ngqo kulezi zikhugo bezofuna izikhala. Amanyuvesi okubalwa i-UKZN, Mangosuthu University of Technology, University of Zululand neDurban Univesity of Technology, athi konke kuzokwenziwa nge-internet. UMnuz Bheki Hlophe waseMUT, uthe ababamukeli abazozifikela ngqo bezofuna izikhala wathi abebefunda kule nyuvesi nabasha kumele babhalise nge-internet . “Asibamukeli abazofika bezobhalisa, ababhalisayo abasebenzise uhlelo lwe-internet ukwenza lokhu.” UNkk Gcina Nhleko-Mdluli okhulumela uNgoye, uthe bathole izicelo ezingu-87 963 zokufunda kulo nyaka wathi bazokwazi ukuthola kuthi zingaki izikhala ezisele uma sekuphothulwe uhlelo lokubhalisa oluqala ngoMsombuluko ozayo luphele ngoFebhuwari 11. Uthe ukubhalisa kuzokwenziwa kusetshenziswa  i-internet wathi abafake  izicelo zokushintsha imikhakha abazoyenza kumele bakubheke lokhu ohlakeni abafake kulo izicelo i-CAO. “Ukubhalisa kwenziwa nge-internet, kulabo abebefunda enyuvesi kuqala ngoFebhuwari 7 kuya kuFebhuwari 11.” UNksz Normah Zondo wezokuxhumana e-UKZN, uxwayise umphakathi ukuthi ungayi ngqo enyuvesi ngoba basebenzisa i-internet ukubhalisa. Uthe kunabasabalalisa imiyalezo engelona iqiniso ukuthi akufikwe kule nyuvesi kuyofunwa izikhala zokufunda. “Izitshudeni zibhalisa zisebenzisa i-internet. Abafuna ulwazi bangaya ku-www.ukzn.ac.za. Inyuvesi izoqhubeka nohlelo lokufundisa nge-internet kuze kwenziwe isimemezelo.” E-DUT khona kuthiwa ngeke bamukelwe abazozifikela ngqo nakhona kwathiwa akusetshenziswe ui-internet. Abafuna ukushintsha imikhakha abafake izicelo zayo e-DUT bayalelwe ukuthi baye kwi-CAO ukuze benze lokhu. Izikhungo eziningi ziqhubeka ne-internet nje emuva kokubheduka kweCovid-19 kuleli. Nyakenye izikhungo eziningi bezifundisa nge-internet kanjalo nemicimbi emikhulu efana neyokuthweswa iziqu kwezitshudeni yenziwa ngalolu hlelo ukuze kungabhebhetheki leli gciwane eselibulale inqwaba yabantu emhlabeni jikelele. 