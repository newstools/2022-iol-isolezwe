SIMPHIWE NGUBANE UKUSEBENZISANA kwamaphoyisa nenkampani yonogada eMid-Illvo, kuholele ekuboshweni kwabasolwa ababili abatholwe nezinhlamvu nezibhamu okukhona kuzona i-AK47 ngoMsombuluko. Okhulumela amaphoyisa KwaZulu-Natal, uLt Colonel Thembeka Mbele, uthe ngoMsombuluko emini amaphoyisa nenkampani yonogada iMagma, babikelwe ngemoto ebilibangise ngaseHammarsdale, ilayishe izibhamu. UCol Mbele uthe izinhlaka zomthetho zinikele endaweni ebezitshelwe ngayo zafica imoto ebihamba abesilisa abane. “Amadoda abone amaphoyisa aseyazama ukubaleka ngemoto, yajahwa yagcina ivinjiwe imoto. Amadoda amabili abaleke angena ehlathini eliseduzane kwathi amanye amabili aboshwa,” kusho uCol Mbele. UCol Mbele uthe ngesikhathi kuseshwa imoto, amaphoyisa athole i-AK47, i-9mm nezinhlamvu ezingu-64. Uqhube wathi nemoto obekuhamba ngayo abasolwa ithathiwe yayiswa ephawundini okuyingxenye yophenyo lwamaphoyisa ukuthola ükuthi ayikaze isetshenziselwe izenzo zobugebengu? “Izibhamu zizohanjiswa ziyiswe kochwepheshe basemaphoyiseni ukuyobheka ukuthi azithinteki yini kwamanye amacala? Silindele ukuthi kube nabanye abantu ababoshwayo njengoba uqhubeka umkhankaso wokulwa nobugebengu,” kusho uCol Mbele. Uthe kulindeleke ukuthi abasolwa bavele enkantolo maduzane ngamacala okungawokutholakala nezibhamu nezinhlamvu okungekho emthethweni. 