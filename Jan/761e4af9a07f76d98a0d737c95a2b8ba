KUMFIKISELA umunyu ukuthi kuhambe kwafika lapho engasakhoni ukuzifundisela indodana yakhe ngenxa yokuntula umsebenzi, unina wesiqengqe esenze kahle kumatric. ULunga Dube (18), obefunda eVryheid Comprehensive, ungomunye wabafundi abahlonishwe ngokwenza kahle kakhulu ezifundweni zabo ezingeni likazwelonke, ngesikhathi uNgqongqoshe weMfundo eyisiSekelo, uNkk Angie Motshekga, ememezela imiphumela kamatric ka-2021. Unina, uNksz Nombuso Dube, waseNewcastle, uthi kwadingeka ukuthi indodana yakhe ifudukele eVryheid iyohlala noyise omncane ngesikhathi iphasele u-grade 7, owalekelela ngokuyifundisa kusuka lapho emva kokushona kukayise ngo-2011. “Angikaze ngijabule kanje empilweni yami. Emva kokuba ngithole umqhafazo uvela enganeni yami ingazisa ukuthi ithole isimemo sikangqongqoshe, kuvele kwaqhaqhazela umzimba wonke kwahlengezela izinyembezi, ngahluleka nokuqeda ukuwufunda. Okungiphula inhliziyo ukuthi angizange ngikhone ukumfundisa ngenxa yokuthi angisebenzi, anginayo imali kodwa noma kunjalo uyakuqonda lokhu, uyangazisa njengonina,” kusho uNksz Dube Uthe yize ubengakulindele ukuthi indodana yakhe ingafinyelela kuleli zinga kodwa indlela ebiphila ngayo, ihlonipha futhi izimisela emsebenzini wayo wesikole kusuka isesemabangeni aphansi, akumethusi ukuthi ingenye yabafundi abaphase ngamalengiso. “Ngimtshelile ukuthi uNkulunkulu usekhombise ukusithanda ngakho le nhlanhla engaka kumele ayibabambe ngezandla zombili, ingamphunyuki ngokunaka izinto ezizomphazamisa. Impela uNkulunkulu uyamthoba umuntu amanxeba,” usho kanje. ULunga, oveze ukuthi ufuna ukwenza iMechanical Engineering, uthe usevele usitholile isikhala eDurban University of Technology. “Kungijabulise kakhulu ukuthola isimemo. Ngingasho nje ukuthi kube ukuzimisela nokusebenza kanzima kwazise angisiye umuntu ohlakaniphile kangako. Ngesikhathi ngifunda kwamanye amabanga, bengizithola ngiphuma konombolo 10 kubantu abenze kahle, ngingakaze ngiqengqeleze phambili kangangoba ngekota yokuqala nyakenye, ngike ngafeyila imaths,” kusho uLunga. Uthe usizwe kakhulu ukungena kwi-nternet efunda kanti nomfowabo udlale enkulu indima njengoba ethe ubemlekelela emenzisa amakilasi engeziwe. 