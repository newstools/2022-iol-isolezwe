OYINHLOKO yamaJaji ebambile , iJaji uRaymond Zondo uzwakalise ukuphatheka kabi ngokuhlaselwa kweNkantolo yoMthethosisekelo. NgoLwesithathu amaphoyisa abizelwa kulesi sakhiwo ngemva kokutholakala kowesilisa, ematasa ephihliza amawindi aso ngesando. Amaphoyisa afike amyalela ukuthi ayeke lokhu abekwenza kodwa waqhubeka wadaza inkani. Kuphoqelekile ukuthi aqhumise isibhamu amaphoyisa, ukuze ayeke ukucekela phansi isakhiwo wabe eseboshwa. Esitatimendeni esishicilelwe ngoLwesithathu kwi-website yeNkantolo yoMthethosisekelo, uZondo uthe kuyakhathaza ukuhlaselwa kweNkantolo yoMthethosisekelo, ngemva kwesikhathi esifishane kuhlaselwe esinye zezakhiwo ezibalulekile zikahulumeni (iPhalamende) Uthe ufuna ukubalula ukuthi ukuhlaselwa kwenkantolo kwenzeka emva kwesikhathi esifishane kuvele izinsongo zokusabisa ukuthi kuzohlaselwa izinkantolo ezinkulu. “Ukuhlasela nezinsongo, kuqondwe ukuphazamisa ukusebenza kwalezi zakhiwo umphakathi othembela kuzo. Zidinga kuvikelwe amalungelo azo akumthethosisekelo,” kusho uZondo. Uqhube wathi isigameko kufanele sibhekisiswe, wanxusa amaphoyisa ukuthi enze konke okusemandleni awo ukuqinisekisa kuthi izigameko ezifuze lesi, aziphindi zenzeke. Ngokusho kukaZondo, okwamanje usagculisekile ngombiko okhishwe yithimba lezokuphepha nangendlela amaphoyisa asheshe ngayo ukubopha umsolwa, ukugwema ukubhebhetheka komonakalo. Uthe nakuba kwenzeke isigameko, akukho muntu okubikwa ukuthi ulimele kanti umsebenzi wokulungiswa kwesakhiwo usuqalile. Wathi unethemba lokuthi uphenyo lwamaphoyisa luzokwazi ukuveza ukuthi yini imbangela yalokhu kuhlasela. 