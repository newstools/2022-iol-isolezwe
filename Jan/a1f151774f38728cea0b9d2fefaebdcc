NKOSIKHONA CELE BASASHAQEKILE abasebenzi abayisishiyagalombili benkampani yokupheka, abaxoshwe ngumphathi wabo ebasola ngokuthakatha. Bathi basazibuza ukuthi yini eholele ekutheni umqashi abasole ngokuthakatha. Isolezwe ngoMgqibelo likhulume noNksz Cebisa Somachwele, omunye wezisebenzi ezixoshwe nguMnuz Solly Manjra, weSolly Manjra’s Caterers eseSpringfield. Uthe bese kuphele iminyaka emithathu engumsebenzi wenkampani. “Sisaxakekile, siyazibuza ukuthi umqashi ubekade engenelwe yini ukuthi ubengaze asicabangele ukuthakatha,’’usho kanje. Uthe uManjra ufike ekuseni, wabatshela ukuthi ibhantshi aligcwale umoya kubona bonke. Wathi utshelwe ngabathandazi ukuthi ukugula kwakhe kumayelana nokuthakathwa yibona emsebenzini. “Uthe ucela sihambe, usekhathele ukuthakathwa yithina. Uthe uma sesihambile mhlawumbe uzosinda, aphile kangcono kunokugula njalo,’’ kusho uNksz Cebisa Somachwele. UNksz Thandiwe Somachele unezele kobekushiwo ngudadewabo, wathi uxoshiwe ngoba kuthiwa uyathakatha. Uthe uma ecabanga ngalesi sehlo umane ezizwa ezulelwa yikhanda, kuxege amadolo kube sengathi kukhona okungahambi kahle ekhanda lakhe. UNksz Phindile Khumalo, oyisisulu sokusolwa ngokuthakatha, uthe okumnengayo ukuthi inkampani ayizange imnxephezele nangendibilishi. Uthe kuyamkhathaza ukuthi axoshelwe into efuze lena. Uthe uneminyaka eyisikhombisa esebenzela le nkampani. Uveze nokuthi kwesinye isikhathi uManjra ubeke abathathe athi abayomsebenzela ekhaya lakhe. Nakhona lapho uthi bebekwenza lokho ngoba bemhlonipha kodwa babengakuthandi. “Uthe esuka wathi ngiyamthakatha wathi uyazisola ngokungiqasha wangixosha,’’ echaza uNksz Khumalo. USolly Manjra akathandanga ukuphawula ucele ukunikezwa amagama abasebenzi abakhonondayo. UMnuz Bheki Mhlongo, ongumaluleki wabasebenzi kule nkampani uthe le ndaba yezisebenzi ezisolwa ngokuthakatha, yaxoxwa njengoba uSolly wayebancokolisa ngalokho. UMnuz Dumisani Buthelezi wenkampani emele abasebenzi abacindezelekile, i-The Victimized Workers Platform uthe wayibhalela incwadi inkampani ukuze ibuyekeze kabusha isinqumo sayo sokuxosha abasebenzi ibasola ngecala lokuthakatha. “Ngibabhalele incwadi ngibanxusa ukuthi bahoxise isinqumo sokuxosha abasebenzi ngento engekho. Kodwa kuze kube yimanje akukho abakuguqulayo kwisinqumo sabo,’’ kusho uButhelezi. Okhulumela uMnyango wezaSebenzi, uMnuz Nhlanhla Khumalo uthe akujwayelekile ukuthi inkampani ixoshe abantu ngesizathu salolu hlobo. Uthe bazoxhumana nenkampani ukuzwa uhlangothi lwayo mayelana nodaba.  