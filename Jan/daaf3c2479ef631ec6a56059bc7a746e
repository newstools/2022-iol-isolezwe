MHLENGI SHANGASE IFUNA impendulo i-IFP kuNdunankulu waKwaZulu-Natal, uMnuz Sihle Zikalala ngemibiko ethinta izinhlelo zokuqashisela omunye wabaphikisa ukuqokwa kweSilo uMisuzulu kaZwelithini. Lokhu kungemva kodaba olushicelelwe yiSolezwe ngeledlule, lapho lidalule  incwadi eveza ukuthi uMntwana Mbonisi, ongumfowabo weSilo esisanda kukhothama uGoodwill Zwelithini kaBhekuzulu, angase asayine isivumelwano seminyaka ewu-30 nomnyango wezokuBuyiswa koMhlaba, sokusebenzisa leli pulazi eliseNquthu, elingudedangendlala wamahekhtha angu-600. Le ncwadi leli phephandaba eliyibonile, ephuma kumphathi wezimali kwiRoyal Household Trust, eyibhalele uSihlalo wesikhwama uSolwazi Sihawu Ngubane, iveza ukuthi kwakunomhlangano ngoDisemba nyakenye lapho kwanqunywa ukuthi kumele kutholakale ipulazi noma indawo ukuze kulinywe, kudayiswe bese beqoqa imali yesikhwama esibhekela izinto zeSilo. Usotswebhu we-IFP esiShayamthetho sesifundazwe uMnuz Blessed Gwala, ufuna ukwazi ukuthi iyiphi indlela eyasetshenziswa ukuqoka uMntwana Mbonisi kumalungu asendlunkulu nokuthi ikhona yini imihlangano eke yabakhona phakathi kweRoyal House Trust, ihhovisi likaNdunankulu, umnyango wezolimo ukubuyiswa komhlaba nokuthuthukiswa kwezindawo zasemakhaya mayelana nokusayinwa kwesivumelwano. “Siyi-IFP sifuna ukwazi ukuthi ngabe uMntwana uMbonisi ungumlimi onamava, noma usezinhlelweni zokuthola iziqu noma uneziqu zezolimo uma kunjalo sifuna ubufakazi? Sifuna ukwazi ukuthi uMntwana Zulu uzobe ekhokha malini ngerenti yokuqasha leli pulazi?” kubuza uGwala. Ubuze nokuthi ngabe ipulazi liphethwe ngubani? Ngabe akhona namanye amapulazi azoqashiselwa amalungu omndeni wasendlunkulu noma omphakathi jikelele. Ufune ukwazi nokuthi ngabe uzobe elimani uMntwana Mbonisi kuleli pulazi, nokuthi ngabe lizonikwa bani ipulazi eliseMakheni elingu-113 wama-hektha elalizonikwa Isilo esibuzile. “Sifuna ukwazi nokuthi ngabe yiliphi iqhaza elizobanjwa yihhovisi likaNdunankulu nomnyango kuleli famu nokuthi ngabe uMntwana usekuke wakuthola ukuqeqeshwa ngaphambi kokuba aqashiselwe ngaleli pulazi.” Uthe bafuna nokwazi ukuthi ngabe uMntwana Mbonisi waluhambisa uhlaka lwebhizinisi (business plan) ngaphambi kokuba acatshangelwe ukuthi aqashiselwe ngaleli pulazi. “Sifuna nokwazi ukuthi ngabe kukhona yini okuzokwenziwa kuMntwana uma ehluleka ukusebenzisa ngendlela leli pulazi, mingaki imiphakathi ezohlomula, nokuthi ngabe wasifaka nini isicelo sokuthi aqashiselwe ngaleli pulazi. Sifuna nokwazi ukuthi njengoba uMntwana eyilungu leRoyal Household Trust, ngabe akukho yini ukushayisana uma evunyelwa ukuthi aqashe leli pulazi?” UGwala ubuze ukuthi kungani uZulu enzelelwe ngoba baningi abanye abantu abafaka izicelo zokubuyiselwa umhlaba abasalinde izimpendulo zezicelo zabo. Ngokwencwadi uMntwana uMbonisi nabesikhwama balibona ipulazi. Umphathi wezimali uphakamise ukuthi kuxoxiswane noMntwana uMbonisi ukuze kube nesivumelwano sokusebenzisana kuleli pulazi, okuyinto ezodingidwa emhlanganweni ngenyanga ezayo. UMntwana uMbonisi, wanqaba ukuphawula ngodaba washaya ngezimfishane wathi, “Angigunyaziwe ukukhuluma izindaba ezithinta iRoyal Household Trust.”  