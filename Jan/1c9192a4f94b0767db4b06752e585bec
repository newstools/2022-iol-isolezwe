ZINKANI zababili phakathi kwabesifazane abazibiza ngamakhosikazi elungu leMKMVA ebese lisebenza ePassanger Rail Agency of South Africa (Prasa) elidutshulwe labulawa ngeSonto. UMnuz Skhumbuzo Jali (52) udutshulwe ngabantu abangaziwa eHillcrest, ngesikhathi yena nabangani bakhe kade bepake imoto eduze nomgwaqo, bechitha amanzi. Kuthiwa bathe uma sebebuyela emotweni, kwabakhona odubula uJali. Kuthiwa uphuthunyiswe esibhedlela sendawo kodwa kwamenela esanda kufika. Isolezwe lithole ukuthi kunezinkinga ezikhona emndenini njengoba kwenziwa amalungiselelo omngcwabo. Amakhandlela kuthiwa akhanyiswe emizini yombili. Umdonsiswano kungenzeka ugcine uphazamise ukufihlwa kukamufi obekufanele kube kusasa. UNkk Noxolo Jali ozichaza njengonkosikazi wokuqala uthe: “Angiboni noma uzongcwatshwa umyeni wami ngale mpelasonto njengoba kunomdonsiswano okhona phakathi kwethu.” Uthe yena unencwadi yomshado omhlophe ekhomba ukuthi nguye okufanele ngabe wengamele yonke into ethinta ukufihlwa komyeni wakhe. Uthe indaba yonakale ngesikhathi esethi uyasukuma wenza amalungiselelo omngcwabo. Uthe konke lapho abehamba khona, ubefica sekuvela ukuthi kunowesifazane ambize njengomasihlalisane womyeni wakhe obesehambe phambili wayofaka isicelo sokungcwaba umufi. Uthe kumphatha kabi lokhu ngoba sekuhambe izinsuku ehla enyuka ezama ukuthola ubulungiswa bokuthi angcwabe umyeni kodwa namanje akukahlangani. “Ngiyile emsebenzini wakhe, ngafike ngatshelwa ukuthi lona wesifazane usefike wasifaka isicelo. Ngithe uma sengikhipha incwadi yomshado, kwaqala kwaba khona ukungabaza. Abasemsebenzini bathe ayiye khona ngqo enkampanini kamasingcwabisane, kube yibo ababonayo ukuthi bazolusingatha kanjani lolu daba,” kusho uNkk Jali othi ungunkosikazi wokuqala. Uthe bayile enkampanini kamasingcwabisane kodwa yona yabayalela ukuba baye enkantolo ukuyozama ukuthola isixazululo. “Njengamanje ngizama khona ukuthi ngithole incwadi okuthiwa i-Letter of Authority ezongigunyaza ukuthi kube yimi owenza amalungiselelo. Uthe yena ukuqabuke manje ukuthi umyeni wakhe ubenomunye umuntu wesifazane okuthiwa ubehlala naye. Uthe ngokwazi kwakhe, umyeni wakhe ubehlala emsebenzini ebuya ngezimpelasonto. Isolezwe limthintile unkosikazi wesibili, uNkk Nomthandazo Jali, othe kuyammangalisa ukuthi umnakwabo ambize ngomasihlalisane ngoba uyazi ukuthi basesithenjini, naye ubehleli ngoba enalo igunya eliphelele lokuthi ahlale kuso. “Isimihlanu iminyaka ngaqala ukuzwana noJali. Ngacelwa, ngalotsholwa, ngembeswa, ngashada umshado wesiZulu emini ilanga libalele ngo-2018. Nami nginayo nencwadi efakazela lokho,” kusho uNkk Jali othi ungunkosikazi wesibili esithenjini. Uthi yena unethemba lokuthi umngcwabo uzogcina wenzekile ngoba uyoyifuna aze ayithole indlela kokuthi umyeni wakhe anikezwe umngcwabo omfanele. “Ukhuluma iphutha uma ethi akangazi ngoba ulazi lonke leli qiniso lokuthi bengingesiye umasihlalisane kaJali kodwa bengiwunkosikazi ophelelisiwe ngokwesintu,” kusho yena. Uthi ngosuku lwesigameko, ucingo olwaluthi umyeni wakhe usedutshuliwe lwafikela kuye, maqede wanikela esibhedlela kanti uzofika eseshonile. Uthi kuze kwaphoqa ukuthi ngoMsombuluko, umndeni ubahlanganise emhlanganweni womndeni lapho beyalwe khona ukuthi abasebenzisane. Umalume kamufi, uMnuz Raymond Jali, uvumile ukuthi ahlalisiwe phansi womabili amakhosikazi kodwa wathi akafuni ukwanda kakhulu ngamazwi. “Ngingomunye obekhona kulelo thimba ebeliphemba ubumbano phakathi kwabo bobabili. Siphume nezwi elilodwa lokuthi kufanele babambisane bobabili, benze amalungiselelo omyeni wabo ngokuthula. Angazi ke ukuthi kubuye konakalaphi?” kusho uMnuz Jali. OKUSECELENI UMMELI onolwazi olunzulu kwezemishado, u-Advocate Bo Dlamini, uthe kulesi simo esifana nalesi, unkosikazi wokuqala nguye okufanele athathwe njengonkosikazi kamufi osemthethweni. Uthe unkosikazi wesibili kufanele abe naso isitifiketi esifakazela ukuthi naye ubethathiwe njengonkosikazi wesibili. Uthe nakuba kunjalo, kuphinde kubhekwe ukuthi ngesikhathi eshada unkosikazi wesibili, wayevumile yini owokuqala ukuthi lowo mshado uqhubeke? “Uma wayengavumanga, nawo umshado walo wesibili, noma ngabe waba khona, umbuzo uthi babekhona yini ofakazi? Uma kungenjalo, ungathathwa njengomshado ongekho emthethweni ngoba indoda isuke ihlulekile ukwenza izinto ngendlela,” kusho uDlamini. Uthe kuvame ukuthi ezimeni ezikanje, kube wunkosikazi wokuqala onikwa yinkantolo igunya lokwenza amalungiselelo okufihlwa komyeni wabo. “Angaya ngisho enkantolo, ayofuna incwadi emgunyaza ukuthi azimise izinhlelo zomngcwabo ezenziwa wunkosikazi wesibili ngoba kakade akuvamisile ukuthi igunya lokungcwaba linikwe yena,” kusho uDlamini. Uthe into unkosikazi wesibili unelungelo lokuthola ingxenye yamafa kamufi kodwa hhayi ilungelo lokumngcwaba. Uqwashise abashadikazi ukuthi uma kwenzeka kuba khona izinto abazibangayo ababonayo ukuthi ngeke zisaxazululeka, kuhle bayidabule incwadi yomshado, hhayi ukushiya izinto zilenga, zingalungisiwe baze baficwe ukufa. “Ngoba kungaphela ngisho iminyaka engu-20, uma yagcina ingadatshulwanga incwadi yomshado, unkosikazi wokuqala, noma ngabe wayenzeni, ngokomthetho usuke esanguye unkosikazi kamufi inkantolo emthatha njengosemthethweni futhi ovame ukuba namagunya amaningi,” kusho uDlamini. 