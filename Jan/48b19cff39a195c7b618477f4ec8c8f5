BONISWA MOHALE UMNDENI kaMnuz Zandile Christmas Mafe (49) uthi awukholwa namanje ukuthi nguye osolwa ngokushisa iPhalamende. Umndeni wakhe uthi uMafe yinto angasoze wayenza leyo. UMafe ubhekene namacala ayisihlanu; elokugqekeza ngenhloso yokweba, amabili okushisa, elokutholakala neziqhumane, nelokuphazamisa iPhalamende njengesakhiwo esibalulekile. Umfowabo kamsolwa, uMnuz Alfred Mafe, utshele iSABC News ukuthi uZandile akuyena umuntu onodlame futhi ebengeke akwazi ukushisa iPhalamende. Uchaze uMafe njengomuntu ongesiye umuntu wabangani nongumuntu ovamise ukuzihlalela yedwa. “Ngiyazi ukuthi uZandile akasoze ashisa iPhalamende. Amaphoyisa abophe umuntu okungesiye. Umfowethu akanalo udlame, ubengeke ayoshisa iPhalamende. Kusukela sikhula ubengumuntu onomusa. Ayikho nje indaba yokuthi ushise iPhalamende,” kusho umfowabo. Ubekhuluma nabezindaba ze-SABC eseSignal Hill, eMahikeng, lapho uMafe edabuka khona. Kuvela ukuthi uMafe wahamba eMahikeng ngoba eyozama impilo engcono kwezinye izifundazwe. Omakhelwane bakhe baseKhayelitsha, eCape Town, bamchaze njengomuntu obengenabo abangani, obezihlalela yedwa, ethanda ukushanela ibala nokuhlanza indawo ahlala kuyo. Bathe abakholwa ukuthi nguye oshise iPhalamende. UMafe uzobuyela enkantolo ngoJanuwari 11, lapho kulindeleke ukuthi afake isicelo sebheyili. Ummeli wakhe, uMnuz Luvuyo Godla, uthe wenziwa imvu yomhlatshelo, wathi ukusho lokhu ngesizathu sokuthi akukho abezokuzuza ngokushisa iPhalamende. Kuye kwavela nezindaba zokuthi uMafe ubehlala emgwaqweni kodwa ummeli wakhe waveza nokuthi ubeqashe eKhayelitsha. Uveze nokuthi uke wahlala KwaLanga ngaphambi kokuthuthela eKhayelitsha. Izolo ngesikhathi uMafe evele eNkantolo yeMantshi yaseCape Town abameli bakhe bazichithile izinsolo zokuthi watholakala nezinto ezazebiwe ePhalamende, bathi uMafe uyimvu yomhlatshelo.