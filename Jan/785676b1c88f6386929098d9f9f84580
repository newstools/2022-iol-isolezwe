KULINDELEKE ukuthi uxazululeke maduze umbango wokuhola umkhandlu onezimeya ezimbili, uMtubatuba. Lokhu kuza emva kokuba iNkantolo eNkulu eMgungundlovu inqume ukuthi lo mkhandlu kufanele ubambe umhlangano wokukhetha ubuholi maduze. Umkhandlu uzithole unezimeya ezembili emva komhlangano womkhandlu owawubanjwe emasontweni amabili edlule, lapho kwakhishwa ngevoti lukungabethembi ubuholi bemeya ye-ANC eyakhethwa emva kokhetho lohulumeni basekhaya, uMnuz Mbongeleni Gina. Emhlanganweni uGina wakhishwa nephini lakhe, uMnuz Ntokozo Mlungwana nosomlomo, uNkk Depou Ntuli. Amaketanga obumeya abe esegaxwa owe-IFP, uMnuz Mxolisi Mthethwa. UNksz Nothile Mthethwa wakhethwa njengephini lemeya, kwathi uNksz Sibongile Shezi yena wakhethwa njengosomlomo. Amakhansela e-ANC awazange awuhambele umhlangano wokukhetha ubuholi besibili. Lokhu kwagcina kushiya lo masipala unobuholi obubili. UNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, ube esenikela enkantolo, efuna kuchithwe ukuqokwa kobuholi besibili. UHlomuka ukhale ngokuthi akuzange kulandelwe imigomo ngesikhathi kuhleli umhlangano. Izolo, inkantolo inqume ukuthi umkhandlu kuzofanele ubize umhlangano wokukhetha ubuholi obusha ingakapheli inyanga. Iphinde yayalela uHlomuka ukuba aqoke umuntu ozohlalisa lo mhlangano uma kuwukuthi umasipala uyahluleka ukukwenza lokho esikhathini obekelwe sona. Akusikhona okokuqala amaqembu enqakisana ngobuholi balo masipala. Ngo-2020, i-ANC yaketula i-IFP ngevoti lokungabethembi ubuholi bemeya bayo emva kokuthi i-IFP yayidle umhlanganiso kulo masipala okhethweni lohulumeni basekhaya olwalungo-2016. Ngokhetho lwangonyaka owedlule, i-IFP iyona eyathola izihlalo ezingingi yize noma zingenele ukuthi ingabusa ngokuzimela. Kuzofanele isebenzisane namaqembu amancane uma ifuna ukuphatha. Uma i-IFP ingagcina ikwazile ukuqhoqhobala umasipala, kungayinikeza amathuba amaningi okuhlwitha uMasipala wesiFunda uMkhanyakude. 