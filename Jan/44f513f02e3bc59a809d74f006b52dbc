UMNYANGO weMfundo eyiSisekelo uzothi ukuzimisa kancane izinhlelo zawo obusuzenzile zokukhishwa kwemiphumela ka-matric. Lokhu kudalulwe ngeSonto ngokhulumela umnyango, uMnuz Elijah Mhlanga. Uthe lokhu bakwenza ngoba umnyango uthole ukuthi izinhlaka ezahlukene zizwakalise ukungenami kwazo ngesinqumo sokuthi ngeke imiphumela ka-matric ishicilelwa emaphephendabeni. “Ngaphezu kwalokho, sekukhona nesicelo esifakwe enkantolo, sifakwa yilaba abanganeme ngesinqumo. Emizamweni yokusingatha udaba ngendlela efanele, umnyango usunqume ukuthi ulandele imigudu yezomthetho injengoba injalo,” kusho uMhlanga. Uthe umnyango ufinyelele kulesi sinqumo sokuthi imiphumela ingabe isashicilelwa ngoba ulandela umthetho wokungashicileli ulwazi lwabantu oluyimfihlo. “Konke lokhu besikwenza ngoba sithi sicabangela abafundi,” kusho uMhlanga. “Umnyango uzokwenza lokhu okufunwa yinkantolo,” kusho uMhlanga. Phakathi kwezinhlaka eziveze ukungenami kwazo ngesinqumo kubalwa i-AfriForum, nenhlangano yabezindaba, iSouth African National Editors Forum (Sanef). Uthe okwamanje banxusa abafundi abebebhala u-matric ukuthi babhalise kwi-website yomnyango, ukuze bakwazi ukubona imiphumela yabo uma isikhona. Waqhuba wathi abafundi bayakhunjuzwa ukuthi ukuze bakwazi ukubheka imiphumela yabo kuzofanele badlule izigaba ezimbili zokuqinisekisa ukuthi bangobani, ngaphambi kokuba bathola umyalezo oqinisekisa ukuthi babhalisile. UMhlanga uthe ukuze konke lokhu kube yimpumelelo, bayaziswa abafundi ukuthi kuzodingeka inombolo yabo kamazisi naleyo abebeyisebenzisa ngesikhathi bebhala izivivinyo. Wengeza ngokuthi i-website yomnyango imahhala, umfundi angakwazi ukungena kuyona noma engenayo i-data. UMhlanga udalule nokuthi kumanje ukubhalisa kuvuliwe, kanti ngezikhathi zasemini, bengaphezulu kuka-10 000 abafundi, abese bebhalisile.