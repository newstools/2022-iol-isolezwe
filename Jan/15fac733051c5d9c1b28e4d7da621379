KUZOSUNGULWA uphiko oluzokulwa nokusocongwa kwamakhosi kanye nezinduna KwaZulu-Natal. KUZOSUNGULWA uphiko oluzokulwa nokusocongwa kwamakhosi kanye nezinduna KwaZulu-Natal. Lesi sinqumo sithathwe ngoLwesithathu emhlanganweni wekhabhinethi laKwaZulu-Natal. Kulo mhlangano kuphasiswe isinqumo soMnyango wezokuPhepha nokuXhumanisa uMphakathi, sokusungula uphiko, iCommunity Safety Intervention Unit. Uphiko lusungulwa ngemva kokwanda kwezigameko zokusocongwa kwamakhosi nezinduna. Kusukela ngo-2012, zibalelwa ku-28 izinduna ezidutshulwe zabulawa kanti amakhosi asocongiwe mahlanu. Okhulumela uhulumeni waKwaZulu-Natal, uMnuz Lennox Mabaso, uthe uphiko luzobhekana nqo, nokusocongwa kwabaholi bomdabu. “Lolu phiko luzosebenzisana nezinhlaka ezahlukene zomthetho ukuqinisekisa ukuphepha kwamakhosi nezinduna. Luzobheka nezinye izinto ezithinta ukuphepha komphakathi esifundazweni.” UMabaso uthe phakathi kwezinto ezizokwenziwa wuphiko kubalwa ukuphenya kabanzi ngezigameko zokusocongwa kwabaholi bomdabu. “Lolu phiko luzoxhumana nezinhlaka zokuphepha, khona kuzohlelwa ukuthi amaphoyisa atshalwa kanjani ezindaweni ezithintekayo. Lokho kuzolekelela ekuphenyeni lezigameko. “Lolu phiko luzophinde luzame ukuthola imbangela yokusocongwa kwamakhosi nezinduna, bese lwenza iziphakamiso ezingaholela ekunqandeni isihlava. Uphiko luzohlala lusiqaphile isimo ezindaweni ezithintekayo futhi luzohlale lwenza izincomo ezifanele.” UMabaso uthe ikhabhinethi laKwaZulu-Natal likhathazekile ngokukhula kwezigameko zokusocongwa kwezinduna namakhosi. Uthe bakhathazekile nangokuphepha kwezakhamizi zakulesifundazwe. “Uphiko olusha luzodlala indima enkulu lubambisene namaphoyisa. Ukusungulwa kwalo kuzoqinisekisa ukuphepha kwezakhamizi zakulesi sifundazwe.” Lona akusiwo umzamo wokuqala kahulumeni wesifundazwe wokulwa nesihlava sokusocongwa kwamakhosi kanye nezinduna. Ngonyaka owedlule uNdunankulu waKwaZulu-Natal, uMnuz Sihle Zikalala, wamemezela ukusungulwa kwekomiti elizobhekana nokusocongwa kwabaholi bomdabu. Leli komiti lalihlanganise izikhulu zomnyango wezokuBusa ngokuBambisana neziNdaba zoMdabu KwaZulu-Natal, kanye nobuholi bamaphoyisa. Muva nje, ihhovisi likaZikalala, noMnyango wezokuBusa ngokuBambisana neziNdaba zoMdabu KwaZulu-Natal, libambe imihlangano nabaholi bomdabu, lapho bekuxoxwa ngezokuphepha kwezinduna namakhosi. 