KHETHA  SANGWENI INQUNYELWE inyanga ezayo ingqungquthela yokukhetha ubuholi be-ANC esiFundeni iTheku. Bekufanele ihlale ngoDisemba, yabhuntsha ngenxa yokushoda kwesibalo samagatsha afunekayo. UKhongolose umatasa uhlalisa izingqungquthela zezifunda njengoba kusanda kuhlala eyesiFunda iMoses Mabhida, neGeneral Gizenga Mpanza. Umdidiyeli ohlakeni lwe-ANC lwesikhashana eThekwini, uMnuz Bheki Ntuli, uthi nakanjani ingqungquthela izohlala ngenyanga ezayo. Uthe uma kuzohlala ingqungquthela kufuneka isibalo samagatsha angu-70% nokuyiwona asebezamile ukuwahlanganisa. Uthe okunye okubaphazamisile ngonyaka odlule wukhetho lohulumeni basekhaya neCovid-19. “ Impelasonto esikuyo nezayo sizobe siqedela okumbalwa bese ingqungquthela ihlala esontweni lokuqala noma phakathi nawo uFebhuwari. Uzinzo lukhona emagatsheni konke kuhamba kahle asiziboni izinkinga nokulwa,’’ kusho uNtuli. IsiFunda iTheku singesikhulu kwi-ANC ngoba sinamagatsha angaphezu kuka-110. Lokhu kusho ukuthi iTheku liba neqhaza elikhulu uma sekuhlala ingqungquthela yesifundazwe, nayo ebhekwe ngabomvu kulo nyaka nokuthiwa ikhonjwa ngoMashi. Umbango wezikhundla ushisa phansi, kukhona uMnuz Thabani Nyawose, ogaqele esikasihlalo wesifunda. Kumanje uNyawose unguSomlomo kuMasipala weTheku, kanti ubengowokuqala ohlwini lwamakhansela e-ANC eThekwini. Uke waba semjahweni wesikhundla semeya yeTheku. Uhlangothi lukaNyawose lubizwa ngeRenewal, Rubuild and Unity (RRU). Kukhona nohlangothi lukaNkk Zandile Gumede, oluzibiza nge-Unity and Continuity. Umkhankaso kaNkk Gumede uthanda ukuphazanyiswa wukuthi usabhekene namacala enkohlakalo okumphoqe ukuthi ashenxe ezikhundleni zenhlangano nohulumeni. Kuke kwavela nolunye olubizwa ngeThird Way, lukaMnuz Mthokozisi Nojiyeza. UNtuli uthe noma ngabe ngubani okhethwayo engqungqutheleni uzobe ehlalelwe wumqansa wokubumba amaqabane. “ Umuntu uma ekhethwa kufanele akuqonde ukuthi ungumholi walabo abamkhethile nabangamkhethanga. Indaba yobuqembuqembu ayifuneki. Kufana nendaba yokuyisana ezinkantolo, asikholwa wukuthi izoba khona ngoba konke sikuhambisa ngendlela silekelelwa yikomkhulu iLuthuli House,’’ kuchaza uNtuli.