UMKHANKASO wokuba uNkk Nomusa Dube-Ncube ahole i-ANC KwaZulu-Natal uthathe elinye igxathu kuleli sonto.  Lokhu kuza emva kokuba isigungu esiphezulu kwi-ANC Women’s League KwaZulu-Natal, simemezele ukuthi lolu phiko luzokweseka umkhankaso wokuba  uNkk Dube-Ncube aqokelwe kwesikasihlalo we-ANC KwaZulu-Natal. I-ANC izobamba ingqungquthela yokukhetha ubuholi obusha KwaZulu-Natal maphakathi nonyaka. Yize emaningi amagama okuqagelwa ukuthi angase angenele umbango wesikhundla, uNkk Dube-Ncube ungowokuqala ukuba asekwe uhlaka olusemthethweni kwi-ANC. Isinqumo sokweseka uNkk Dube-Ncube sithathwe emhlanganweni wesigungu esiphezulu kwi-ANC Women’s League KwaZulu-Natal, obungempelasonto. UNkk Dube-Ncube unguMgcinimafa we-ANC KwaZulu-Natal, kanti futhi uphinde abe ungqongqoshe wezeziMali KwaZulu-Natal. Ubuholi be-ANC Women’s League KwaZulu-Natal buthe buyamethemba uNkk Dube-Ncube ukuthi uzokwazi ukuzibamba ziqine. Buphinde banquma ukuthi lizokweseka ilungu lesigungu esiphezulu kwi-ANC KwaZulu-Natal, uNksz Nomagugu Simelane, ukuba akhethwe njengosekela sihlalo engqungqutheleni. UNksz Simelane unguNgqongqoshe wezeMpilo KwaZulu-Natal. Amanye amalungu esigungu esiphezulu kwi-ANC KwaZulu-Natal, okunguNgqongqoshe wezokuThutha KwaZulu-Natal, uNkk Peggy Nkonyeni, noNgqongqoshe wezoLimo KwaZulu-Natal, uNkk Bongi Sithole-Moloi, bona kuqokwe ukuba bangenele umbango wesikhundla sikamgcinimafa nesikasekela nobhala. UNobhala we-ANC Women’s League KwaZulu-Natal, uNkk Nonhlanhla Gabela, uthe bakhethe ukweseka laba baholi ukuba bangenele umbango wezikhundla ngenxa yokuthi sebekhathele ukungakhethwa kwabesifazane ukuba baphathe izikhundla ezibalulekile kwi-ANC. “Sekungumkhuba owejwayelekile kwi-ANC ukuthi abesifazane bakhethelwe ezikhundleni ezingathi shu. Kubalulekile ukuthi engqungqutheleni sibhekane nodaba lokungaqokwa kwabesifazane ezikhundleni ezibalulekile kwi-ANC.” UNkk Gabela ukhale ngokungakhethelwa kwabesifazane ezikhundleni ezibalulekile ngesikhathi kuqhubeka izingqungquthela zokukhetha ubuholi bezifunda ezahlukene KwaZulu-Natal. UNkk Gabela uthe bakhethe abaholi ngoba nakhu bebathemba. “Bangabaholi abanohlonze abazokwazi ukuthatha isifundazwe saKwaZulu-Natal basiyise phambili.” UNkk Gabela uthe kungaxoxwa ngabazongena kwezinye izikhundla kodwa abashintshi kulezi zikhundla ezine. “Siyakholelwa ekutheni ukuze siqede ukucindezelwa kwabesifazane kufanele sizimele, sikulelwe ukukhethelwa ezikhundleni. “Njengoba i-ANC isembhidlangweni wokulwa nokucindezelwa kwabesifazane, kufanele ikhombe indlela ngokuthi ilwele ukuthi abasifazane bakhethelwe ezikhundleni eziphezulu.”    