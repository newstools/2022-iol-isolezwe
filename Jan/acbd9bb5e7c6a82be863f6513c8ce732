UNGQONGQOSHE woMnyango wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka, uyasamukela isinqumo senkantolo sokuthi ubuholi obukhethwe nyakenye bukaMasipala waseMtubatuba yibo obusemthethweni nobufanele ukuqhubeka nomsebenzi wokuhola lo Masipala. Inkantolo yenze lesi sinqumo izolo. Lokhu kuza emva kokuthi uHlomuka enikele kule nkantolo ukuyozama ukuthola isisombululo senkinga yobuholi kulo Masipala. Ngeledlule kuvele ukuthi lo Masipala usuneziMeya ezimbili, oSekela Meya ababili, oSomlomo ababili neMenenja ebambile emva kokhetho olwenziwe ngendlela engesiyo. Ephawula emva kwalesi sinqumo senkantolo, uHlomuka uthe benguMnyango bayasamukela isinqumo inkantolo efinyelele kuso esithi akubuyiselwe ngokusemthethweni ubuholi obukhethwe nyakenye emva kokhetho lohulumeni basekhaya. “Sijabule ukuthi inkantolo ikhiphe isinqumo esivuna uhlangothi lwethu obelukholelwa ekutheni kuphambene nomthetho ukuqokwa kwalobu buholi obuqokwe kamumva. Isinqumo senkantolo sizoqinisekisa ukuthi kubuyela ubuholi obusemthethweni balo Masipala nokuzoholela ekutheni kubuyele ukuhanjiswa ngendlela kwezidingo kubantu,” kusho Hlomuka. Uthe isimo besiphoqa ukuthi baphendukele ezinkantolo ukuze kwenziwe ubulunguswa. Lolu daba luzobuyela enkantolo ngoJanuwari 26 ukuze luyolalelwa kahle. UHlomuka uthe nangaleso sikhathi bazobe besamile emagameni abo okuthi ubuholi obuqondile balo Masipala yilobu obukhethwe nyakenye emva kokhetho. Wathi bazoqhubeka nokuphakamisa amagama athi lobu buholi obuqokwe isibili, buqokwe ngendlela engekho emthethweni ngakho abukho.  