UFUNA izimpendulo umndeni wowesifazane waseNdlangubo, ngaseMpangeni, oshone kabili elaliswe esibhedlela eShowe, maphakathi nenyanga. UNksz Nosipho Dululu Shandu (34) washona ngoJanuwari 12, kusaphele izinsuku ezintathu kuphela engeniswe esibhedlela. Kodwa ngaphambi kwalolu suku, umndeni uthi wawuphezu kwamalungiselelo okumfihla ngesikhathi ufika esibhedlela ukuze athathwe ngabamakhaza awo, bamfica ephila. Umalume wakhe, uMnuz Thokozani Shandu (40), uthi okubaxakayo ukuthi izisebenzi zezempilo zakulesi sibhedlela ziqale zambulala engakafi umshana wakhe. “Umufi obengenasigulo aphila naso, futhi obengeze engaguliswa yilutho, wavele wawa ngoMsombuluko ngoJanuwari 10. Waphuthunyiswa emtholampilo wendawo eNdlangubo, bona bamdlulisela esibhedlela saseShowe. Wafika bamfaka i-drip ngesikhathi esalinde umbhede oze watholakala ngosuku olulandelayo, uJanuwari 11. Besisazitshela ukuthi sizoyombheka ngesikhathi kungena ucingo luthi asize masinyane ngoba useshonile,” kusho uShandu. Uthi zabathusa nokho izindaba kodwa bathembisa ukuthi bazoqoqana bengumndeni beze esibhedlela njengoba beyalelwa. Uthe bebesaqoqana, abanye besaphuthume emakhazeni azimele beyobhalisa ukuthi akwazi ukuza nabo esibhedlela, kuzothathwa isidumbu sikamufi ngesikhathi kungena olunye ucingo lubazisa ukuthi kwenzeke iphutha, batshelwa ukuthi akashonile, uyaphila. Uthi nakuba sebelutholile lolo cingo olwabashiya benemibuzo yokuthi lenzeke kanjani iphutha lokuthi uNosipho abulawe ephila, uthi baqhubekile basho ukuthi bazoqhubeka beze esibhedlela ze bazozibonela ngawabo ukuthi kanti kwenzekani? “Siyile esibhedlela, samfica ephila ewumqemane uNosipho. Ubezikhulumela, uze wacela ukuthi simphathele ophaqa neselula yakhe uma sesibuya ngakusasa ngoba uyakudinga,” kusho uShandu. Uthe yize babephatheke kabi ngokuthi kuthiwe ufile ebe esadla anhlanvana umshana, kodwa babe bengakasithathi isinqumo sokuthi bazokwenzenjani ngesenzo sesibhedlela. Uthi ngoJanuwari 12, babenza amalungiselelo okuthi bayombona ngesikhathi bethola ucingo lwasesibhedlela olwalubazisa ukuthi ugula kakhulu. Uthi bashiya phansi konke ababekwenza, baphuthuma khona kodwa bathi uma befika ngezithuba zawo-10.30 ekuseni, batshelwa ukuthi angeke bakwazi ukuthi bangeniswe bambone ngoba isikhathi sezivakashi sasingakashayi. Uthi basizwa ngesinye isisebenzi sezempilo esabancengela ukuthi bangeniswe yize singakashayi isikhathi nokuyilapho bahlangabezane nembibizane yangempela. “Bekuwu-10.45 ngaleso sikhathi, satshelwa ukuthi akasekho uNosipho. Satshelwa ukuthi ushone emizuzwini emihlanu edlule. Nakuba besingayizwa into ebebesitshela yona, sehlisa imimoya, sacela ukuboniswa yena, sithuswa ukuthi samushiya ngayizolo ezikhulumela. Sathi uma sikhonjiswa isidumbu sakhe ngowayesewodini, uNosipho sambona engakhombisi ukuthi wedlule emhlabeni emizuzwini emihlanu edlule. Wayesebanda qa, eqine ngqi, kukhombisa nje ukuthi kudala eshonile,” kusho uShandu. Uthi basazifuna izimpendulo zokuthi kahle-hle, kwenzakaleni kumshana wakhe ngoba okwenzeke esibhedlela ezinsukwini ezintathu umshana wakhe engenisiwe, kushiya imibuzo. Uthi bazamile ukukhuluma nabaphathi besibhedlela, bathi kabanalwazi, kwaphelela lapho. Uthi ngisho nombiko wokuthi kugula kuni okumthathile, abakaze bawunikwe. “Sihlushwa imibuzo siwumndeni kodwa futhi akekho ozimisele ngokusinika izimpendulo. Ukuphatheka kahle kulesi sibhedlela asikaze sikuthole futhi siyazibuza, siyaziphendula ukuthi ingabe umufi yena, ubephethwe kanjani kulezi zinsuku ezintathu azichithe kuso ngaphambi kokuba adlule emhlabeni?” kusho uShandu. DEPARTMENT OF HEALTH COMMENT TO FOLLOW… 