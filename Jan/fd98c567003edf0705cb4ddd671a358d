SIMPHIWE NGUBANE KUSAZOTHATHA isikhashana ukuthi kudalulwe umonakalo ophelele odaleke ngesikhathi kusha ibhilidi eliyinxanxathela yezotolo iChina Mall Emporium enkabeni yedolobha eThekwini. Lokhu kuvezwe uMnuz Zibuse Ngqeqe oyiCentral Regional Commander ophikweni lezicishamlilo kuMasipala iTheku izolo. Izolo kule ndawo ubudonswa intuthu useza kude,  bekunamaloli amaningi ezicishamlilo kucishwa, abantu bemi izixongololo bebukela futhi bebabaza umonakalo. AmaChina anezitolo futhi ahlala kuleli bhilidi abengenasinqe ehla enyuka ebukeka ekhathazekile. Awavumanga lukuxoxa nentatheli yaleli phephandaba ngalo monakalo ethi awakwazi ukukhuluma isiNgisi. Onogada bebhilidi, abebephethe izinhlokohlela zezibhamu, bebesaqhubeka nomsebenzi wabo wokugada. Leli bhilidi elinezitezi ezinhlanu ebelisasha nayizolo, laqala ukusha ngoLwesihlanu ekuseni. Kwathungeleka nezimoto, kwalimala abantu kodwa uNgqeqe uthe abakazi noma bakhona yini abantu abavaleleke ngaphakathi. Phakathi kwezinye izinto uNgqeqe athe ziyimbangela yokuthi kungabi lula ukucisha umlilo, ezokuphepha zebhilidi eziqiniswe kakhulu. Uthe kunemigoqwana namasango amakhulu ngaphakathi avaliwe, enza kungabi lula ukuthi kungeneke ngaphakathi, leso sizathu, senze izicishamlilo zawucisha zimi ngaphandle umlilo. “Silwa nomlilo singaphandle ngoba asikwazi ukungena ngaphakathi kunamasango amaningi avaliwe esicabanga ukuthi bekuqiniswe ezokuphepha. Kubhodloke nezitebhisi ezizihambelayo futhi ibhilidi liklayekile linemifantu ngenxa yokusha. Kuzothi uma sesiwucishe waphela nya umlilo bese siyahlola ukuthi kuphephile  yini ukungena ngaphakathi sibheke umonakalo odalekile nokuthi bakhona yini abavaleleke ngaphakathi,” kuchaza uNgqeqe. Usomabhizinisi wesitolo esidayisa izimpahla zokugqoka, iFantastic Clothing, uMnuz Berwahn Girmiso uthe kuphoqeleke ukuthi bavale izinsuku ezimbili baze bavula izolo ekuseni ngenxa yalo mlilo oshe komakhelwane babo ngaphesheya komgwaqo. Uthe ubalahlekisele ngamakhasimende umlilo. Okhulumela amaphoyisa kaMasipala iTheku, uSenior Superintendent Parboo Sewpersad, uthe kuphoqeleke ukuthi bayivale yomibili imigwaqo esezinhlangothini zaleli bhilidi, uDr Pixley kaSeme (West Street) no-Anton Lembede (Smith Street) benzela ukuphepha kwabantu. USewpersad uthe izoqhubeka ivalwe le migwaqwo uze ucishe ngokuphelele umlilo futhi kuqinisekiswe ukuthi kuphephile yini ukuthi abashayeli nomphakathi badlule ngakuleli bhilidi. UMkhandlu weTheku ukhiphe isitatimende ucela izakhamuzi ukuthi zihlale ziqaphile intuthu nomoya okungaba yingozi okuphuma kuleli bhilidi. Uthe okwamanje imiphakathi ethintekile isenkabeni yedolobha, eBerea, Musgrave, Congela, Glenwood, Wilson Wharf naseMaydon Wharf.  