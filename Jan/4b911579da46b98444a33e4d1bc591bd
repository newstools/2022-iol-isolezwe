BONISWA MOHALE INYUVESI yaKwaZulu-Natal (UKZN) ithi ayinaso isikhungo sokuchibiyela u-matric noma uhlelo olubizwa nge-UKZN Foundation Programme, emuva kokuthi kunabathile abakhohlisa abazali nezingane ukuthi basebenzisana nale nyuvesi. Esitatimendeni esithunyelwe kwabezindaba, iNyuvesi yaKwaZulu-Natal, ixwayise abazali nezingane ezifunda u-matric ukuthi bangafaki izicelo zokufunda ezikhungweni ezithi zisebenzisana nayo. Kuthiwa lezi zikhungo zisebenzisa ilogo yase-UKZN futhi ezinye zazo zisebenzisa amabhilidi ase-UKZN. I-UKZN ithe ayikaze iphasise ukusetshenziswa kwegama layo, ama-campus ayo noma amabhilidi ayo kwezinye izikhungo. Ithe ayinaso isivumelwano nalezi zikhungo futhi ziphula umthetho uma zisebenzisa igama layo. Iveze ukuthi lezi zikhungo ziwaka abantu njengoba ezinye zize zisebenzele kuma-campus ayo. Ithe izozithathela izinyathelo zomthetho izikhungo ezisebenzisa igama layo ukuwaka abantu. Igqugquzele abafundi nabazali babo ukuthi bangafaki izicelo ezikhungweni zokuchibiyela u-matric ezingekho semthethweni. Icele abafundi ukuthi babheke ukuthi izikhungo zisemthethweni ngaphambi kokufaka imali kuzona ngokuthi bavakashele i-website yoMnyango weMfundo eyisiSekelo ku: www.education.gov.za noma eyoMnyango wezeMfundo KwaZulu-Natal ku: www.kzneducation.gov.za noma bacele usizo ezikoleni akade bebhala kuzo u-matric. Bangavakashela no: https://www.gov.za/services/second-chance-rewrite-matric ukuthola kabanzi ngezinhlelo zokubhala kabusha noma ukuchibiyela u-matric uma bengenzanga kahle. 