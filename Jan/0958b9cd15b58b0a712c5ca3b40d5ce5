SIMPHIWE NGUBANE INKANTOLO yethulelwe ubufakazi obushaqisayo bokuthi inyanga, umshayeli wemoto ekhokhelwa ngebanga elihambile nosomatekisi ongunina webhungu elabulawa, balisoconga ngoba befuna ukuhlomula ngoR1. 5 million womshwalense. Umshayeli wetekisi, uMnuz Simphiwe Silangwe (29), unina kamufi, uNkk Jane Ziningi Nzama (49), nenyanga, uMnuz Mthokoziseni Majola (49), bacele ibheyili eNkantolo yeMantshi eCamperdown namuhla (Januwari 5). Baboshwe ngoDisemba 11 bathweswa icala lokukhwabanisa nelokubulala ngokuhleliwe u-Asanda Nzama (20) ngo-Ephreli 2021 eNtshanga, eThekwini USilangwe noMajozi bayawaphika amacala abathweswe wona kodwa unina kamufi uwavumile. Isitatimende esifungelwe somphenyi wecala, esifundwe nguMshushisi, u-Advocate Ian Meyiwa, enkantolo, siveze iqhaza elabanjwa yilaba abathathu. UMeyiwa uthe uMbuso unobufakazi bokuxhumana ngezingcingo kwalaba abathathu behlela imigilingwane yabo nokuthi uSilangwe waseMgungundlovu, wayesegcekeni lakubo ka-Asanda, eNtshanga, ngobusuku abulawa ngabo. Ithumba laqhuma ngesikhathi kuchithwa isicelo somshwalensi salaba abathathu okuthiwa base behlomulile kwezinye izinkampani ngokufa kuka-Asanda. Kuthiwa noyise ka-Asanda, owayengusomatekisi, wadutshulwa wabulawa ngendlela engaqondakali ngaphambi kokusocongwa kwendodana yakhe. IMantshi, uPetro Du Toit, ikuhlehlisele uLwesibili (Januwari 11) ukulalelwa kwesicelo sebheyili. Enkantolo bekukhona izihlobo zabamangalelwa zizobeseka, amaphoyisa abeqinise ezokuphepha. 