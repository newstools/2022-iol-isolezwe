MHLENGI SHANGASE UMHOLI weDA uMnuz John Steenhuisen uthe ngeke bayeke ukufaka ingcindezi uMnyango weMfundo eyisiSekelo kuleli nohulumeni ukuthi babuyele bonke abafundi ezikoleni ngokushesha. UMHOLI weDA uMnuz John Steenhuisen uthe ngeke bayeke ukufaka ingcindezi uMnyango weMfundo eyisiSekelo kuleli nohulumeni ukuthi babuyele bonke abafundi ezikoleni ngokushesha. Usho lokhu emuva kokuba enikele enkantolo ngoLwesithathu, lapho efake khona isicelo esiphuthumayo sokuthi bonke abafundi babuyele ezikoleni, kuqedwe indaba yokushintshana kwabo. Uthe u-80% wezikole zisasebenza ngohlelo lokushintshana ngakho kumele uwonke wonke ubuyele ezikoleni. “U-80% wabafundi uphucwa ithuba lokufunda ngoba izikole zabadla izambane elikapondo kuphela ezivumele bonke abafundi ukuthi ababuyele. Abasezikoleni zabantulayo abayi njalo, abanye baya emuva kosuku kuthi abanye baye emuva kwesonto.” Lesi sicelo seDA kulindeleke ukuthi silalelwe ngoFebhuwari 8. Leli qembu liya enkantolo nje kulindwe ukuthi iKhabhinethi  inqume ngokuthi babuyele bonke abafundi ezikoleni emuva kwesiphakamiso esenziwe ngumnyango njengoba noNgqongqoshe wawo, uNkk Angie Motshekga ethe bayalahlekelwa abafundi ezifundweni ngenxa yalolu hlelo lokushintshana. USteenhuisen uthe baqale nyakenye ukuhlaba leli khwelo emuva kokuba umkhandlu wongqongqoshe oluleka uhulumeni waphakamisa ukuthi abafundi bangabuyela bonke ezikoleni. UMqondisi jikelele wezemfundo uMnuz Mathanzima Mweli, uthe ukufika kwegciwane elizishintshile i-Omicron yikhona okwenza bame kancane kulesi siphakamiso sokubuya kwabafundi ngoba leli gciwane belidlange ezinganeni. “Bekumele kuthi kuvulwa izikole kube sekunqunyiwe ukuthi bazobuya bonke abafundi. Sambhalela noMengameli kodwa lutho impendulo simtshela ukuthi sizoya enkantolo uma kungukuthi ababuyi bonke abafundi. Ngeke siyeke ukufaka ingcindezi ngoba abafundi bayasala ezifundweni futhi side isikhathi befunda ngale ndlela,” kusho uSteenhuisen. Okhulumela umnyango uMnuz Elijah Mhlanga, uthe besingekho isidingo sokuthi i-DA iye enkantolo ngoba vele nabo bafuna bonke abafundi babuyele ezikoleni. UNkk Motshekga uthe selokhu kwafika leli gciwane cishe u-50% wesikhathi sokufunda esilahlekile ezikoleni. Uthe ukushintshana kwabafundi kwenza abasuke bengafundi babe wuvanzi emphakathini njengoba kuthi kushaya u-9 ekuseni, basuke sebezidlalela bengazi nokuthi lidumephi.