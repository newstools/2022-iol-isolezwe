SIMPHIWE NGUBANE UMKHANDLU wamabandla, iSouth African Council of Churches (SACC) uphakamisa ukuthi kube nenkulumongxoxo okuhloswe ngayo ukuthola isisombululo mayelana nodaba lwabokufika abasebenza eNingizimu Afrika. Umkhandlu ukusho lokhu emva kwezigameko ezibikiwe lapho khona abokufika bezithole sebebhekene ngeziqu zamehlo nezakhamuzi ebezibafuna bebuyele emazweni abo ngokushesha. I-SACC ithi sekuyisikhathi sokuthi kubhungwe kabanzi ngoba izinkinga ezithinta abokufika zinomthelela endleleni imiphakathi ephila ngayo. Lesi siphakamiso senziwe wunobhala we-SACC, uMbhishobhi Malusi Mpumlwana esitatimendeni asikhiphile. UMpumlwana uthe inkolelo yokuthi abokufika beba imisebenzi yabantu bakuleli yinto ebonakale isabalala mawala eminyakeni eyedlule. Uthe emkhakheni wezokuthutha kubonakale ezinyangeni ezedlule kuqubuka udweshu olukhulu njengoba abashayeli bakuleli bekhalaza ngokuthi kuqashwa kakhulu abashayeli bangaphandle ngaphezulu kwabo. UMpumlwana ubalule nesigameko sakamuva sokuvalwa thaqa ngamaloli komgwaqwo onguthelawayeka uN3 esashaya umnotho. “Kamuva, kunezinkulumo esezisabalele ezinkundleni zokuxhumana lapho kukhishwa khona umnqamulajuqu wokubuyisela abokufika emazweni abo. EGoli kunomkhankaso ohleliwe obizwa nge-Operation Dudula. Kukhona nowe-EFF ehambela izindawo zokudlela ihlola abasebenzi bokufika nabakuleli,” kusho uMpumlwana. UMpumlwana uthe kubukeka sengathi uhulumeni usilele emuva ekuletheni izixazululo okwenza iqhubeke inzondo, uvalo, ukukhathazeka nokubhekana ngeziqu zamehlo emiphakathini. Le nhlangano inovalo lokuthi ukubhekana ngeziqu zamehlo okuqhubekayo, kungase kuholele ezigamekweni zodlame kokunye ekubulaweni kwabantu okuyinto engafuni ukuyibona yenzeka. “Kungalesi sizathu siphakamisa ukuthi kube nengxoxo efaka wonke amahlelo athintekayo nezinhlaka ezimele abokufika, kubhungwe ngazo zonke izinto ezithinta abokufika kuleli. Kumele kulethwe nobufakazi bocwaningo ngezinsolo ezithi abokufika benza ubugebengu obuhleliwe, badayisa izidakamizwa futhi bahweba ngabantu,” kuchaza uMpumlwana. UMpumlwana unxuse umphakathi ukuthi uqhelelane nezenzo zokuziphindiselela ezinsolweni ezibhekiswe kwabofika kodwa udedele izinhlaka zezomthetho zithathe indawo yazo. 