MHLENGI SHANGASE SEKULELE kwiKhabhinethi yakuleli ukuthi inqume ukuthi bayabuyela bonke yini abafundi ezikoleni zakuleli njengoba kukhalwa ngohlelo lokushintshana kwabo oluqale emuva kokuqubuka kweCovid-19. Lokhu kuvezwe nguMqondisi jikelele woMnyango weMfundo eyisiSekelo uMnuz Mathanzima Mweli, othe sebazenza iziphakamiso kwiKhabhinethi njengoba befuna ukuthi kubuyele bonke abafundi. UMweli uthe ngesikhathi kufika igciwane eselizishintshile i-Omicron ngasekupheleni konyaka, babuyela kwiKhabhinethi nasemkhandlwini oluleka ngeCovid-19, ukuyothola umkhombandlela njengoba leli gciwane elikhona manje belidlange ezinganeni. “Ngeledlule siphinde safaka isiphakamiso sokuthi babuyele bonke abafundi ezikoleni ngoba bayashayeka ngenxa yohlelo lokushintshana. Siningi isikhathi esilahlekayo njengoba beshintshana nje, abanye abayi isonto lonke kanti abanye baya ngezinsuku ezithile. Silinde iKhabhinethi ukuthi isinike umkhombandlela ngalolu daba,” kusho uMweli ephendula imibuzo engqungqutheleni yezemfundo eseGoli. USolwazi Martin Gustafsson wasenyuvesi yaseStellenbosch, osiza umnyango ngezinto ezithinta ucwaningo, uthe ngo-2020 kulahleke cishe uhhafu wesikhathi sokufundisa ngenxa yaleli gciwane nangohlelo lokushintshana. Uthe nyakenye bekulahleka ihora emahoreni amahlanu okufunda ngoba ababuyelanga bonke abafundi. “Kumele babuyele ezikoleni bonke abafundi ukuze bangalahlekelwa kakhulu. Kwezinye izikole sebebuyele bonke kodwa kweziningi abakabuyeli bonke basashintshana ngoba kudingeka baqhelelane ngenxa yaleli gciwane.” NoNgqongqoshe womnyango uNkk Angie Motshekga, ukhale ngokuthi ukuba kuya ngaye ngabe kade babuyela bonke abafundi ezikoleni. Uthe nocwaningo luveza ukuthi abafundi badinga uthisha phambi kwabo ukuze babambe kangcono. “Abafundi kumele babe nothisha phambi kwabo. Yingakho sifake isiphakamiso sokuthi babuyele bonke ezikoleni ukuze bangaqhubeki nokulahlekelwa isikhathi sokufunda.” Phambilini uNkk Motshekga wakhala kakhulu ngalolu hlelo lokushintshana wathi lwenza abafundi babe wuvanzi emakhaya. Wathi ezindaweni eziningi azihambelayo ufica abafundi begcwele imigwaqo uma ebabuza bamtshele ukuthi akulona isonto labo lokuya ezikoleni. UNkk Motshekga ugqugquzele abafundi ukuthi bagomele iCovid-19, nothisha ukuthi bathathe omunye umgomo wokwengeza ngoba usuyatholakala. UNkk Motshekga uthe ulindele lukhulu kule ngqungquthela eba minyaka yonke ngoba ilapho kwakhiwa khona nohlelo abazolusebenzisa njengoba kuqala unyaka, babheke ibanga abalihambile baphinde balungise lapho kusuke kushoda khona. 