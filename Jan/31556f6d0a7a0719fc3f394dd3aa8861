 UKHIPHE umyalelo omisa ukuxoshwa kwezisebenzi zomasipala, ezisolwa ngokweseka inhlangano ethile yezepolitiki, uNgqongqoshe wezokuBusa ngokuBambisana neziNdaba zoMdabu KwaZulu-Natal, uMnuz Sipho Hlomuka. Uhlabe umkhuba athe wenziwa ubuholi obusha komasipala, obuthathe izintambo emva kokhetho lwamakhansela ngoNovemba 1, wokuxosha labo basebenzi abangekho ezinhlanganweni zabo. UHlomuka uthi lo mkhuba uzolahlekisela imikhandlu ngabantu abanamakhono okwenza umsebenzi. “Asikwazi ukuba nesimo lapho kuxoshwa khona abasebenzi abanamakhono okwenza umsebenzi ngoba ubuholi obuphethe manje bubabona engathi abekho enhlanganweni yabo yepolitiki ephethe umkhandlu. Lo mkhuba awuphele ngokushesha,” kuxwayisa uHlomuka. UHlomuka ukusho lokhu emhlanganweni obuphakathi kwakhe nabalawuli bomasipla abayisishiyagalolunye esifundazweni. Uthe abasebenzi abaxoshwayo banamalungelo agunyazwe kuMthethosisekelo njengawo wonke umsebenzi. “Umsebenzi ungamxosha uma ngabe enecala eligunyaza ukuba akhonjwe indlela kodwa ukuthi uphuma kuyiphi inhlangano yezepolitiki akulona icala,” Uveze ukuthi umkhandlu kuphela ogunyazwe ukuxoshwa kwalezi zikhulu ngakho akuzosuka nje umuntu ngoba nakhu ebona umsebenzi othile ukuthi akekho enhlanganweni yakhe bese eyamxosha. Kulo mhlangano, obekukhona kuwona neNhloko yomnyango, uMnuz Thando Tubane, ungqongqoshe wamukele imibiko ngokusebenza kwalabo masipala abangaphansi kweso likamlawuli. Lo mnyango uthi nakuba imikhandlu isinobuholi obusha kodwa abalawuli basekhona ukuqinisekisa ukuthi baletha uzinzo futhi kuhanjiswa ngendlela efanelekile ukusetshenziswa kwemali.