KUHLEHLISIWE ukuvulwa kwezikole ezingu-11 ngaphansi kukaMasipala waseMkhambathini, emva kokuvalwa ngezingidi kwamasango azo okwenziwe ngamanye amalungu omphakathi. Kukholakala ukuthi amalungu afuna kubuyiselwe esihlalweni inkosi uSikhosiphi Mdluli okuthiwa wasuswa esihlalweni wuMnyango wezokuBusa ngokuBambisana neziNdaba zoMdabu ngoDisemba ka-2020. UNgqongqoshe wezeMfundo KwaZulu-Natal, uMnuz Kwazi Mshengu, ubevakashele endaweni izolo, ukuyohlola ukulungela kwezikole ukuvula njengoba izikole zivulwa namuhla. Uveze ukuthi zingu-11 izikole okuvele ukuthi bekukinatelwe ngamaketango amakhulu emasangweni azo, kusatshiswa nothisha nothishomkhulu ebebezama ukuvula. “Ngezizathu zokuphepha kothisha, abafundi nazo zonke izikhulu zomnyango, nasekuqinisekiseni ukuhamba kahle kohlelo lwemfundo, sesixoxe noMnyango wezokuPhepha nokuXhumana koMphakathi ukuthi uzame ukulekelela ekulungisweni kwesimo. UMnyango wezeMfundo esifundazweni, uyakuqonda ukuthi umphakathi ukhululekile ukubhikisha kodwa ungasabisi noma uvimbele abafundi ukuya ezikoleni,” kubhalwe esitatimendeni somnyango. Umnyango uthi uthole ngezinhlaka zomthetho zikahulumeni ezikhona endaweni ukuthi udaba lobukhosi luvele lusenkantolo kodwa okudidayo ukuthi ezemfundo zingenaphi kulo mbango? Wathi kunabathile emphakathini abazama ukusebenzisa izikole njengethuluzi labo ukuphoqa abakufunayo. Ukuvulwa kwezikole endaweni kuhlehliselwe uLwesine. Phambilini, ngesikhathi kuzobanjwa ukhetho lohulumeni basemakhaya ebelingoNovemba nyakenye, amanye amalungu omphakathi asabisa ngokuthi akekho umuntu ozovunyelwa ukuthi avote uma ingakabuyiselwa inkosi uMdluli esihlalweni, akhiya amasango kwezinye izikhungo zokuvota kwakhona nesishiswayo. 