KHETHA  SANGWENI  IZITSHUDENI ebezenza unyaka wokuqala emanyuvesi zithi labo  abasazoqala kufanele bazimisele njengamasosha aya empini kodwa bangazifakeli ingcindezi kuze kweqe. Isolezwe lixoxe nezitshudeni zase-University of Cape Town (UCT),ezazifunda eSibusisiwe Comprehensive Technical High, eMbumbulu. UNsindiso Ngcobo wayephase ngamalengiso u-matric wakhe manje wenza iChemistry, Human Anatomy and Physiology. Uthe ingqinamba yokuqala wukuthi bafike enyuvesi ngesikhathi seCovid-19 kwaphoqeleka ukuthi bafunde ngohlelo lwezobuchwepheshe abangajwayele ukulusebenzisa. “Thina phela siyizingane zeCovid-19 manje uthisha asikaze simbone size saqala ukubabona sekubhalwa, sasikade sixhumana nabo bethumela ama-vidiyo. Akufani nasesikoleni lapho besihlala nabo othisha lize lishone. Sigcine sesijwayele kodwa ngoba ayikho enye into esizoyenza,’’ kuchaza uNsindiso. Uxwayise nangobungozi bokuthanda ubumnandi wathi yinto eqedayo ngesitshudeni uma singanakile. Wathi abantu basuke badudwe wukuthi baqhelile kubazali bese benza izinto abazithandayo. “ Ziyenzeka izinto la uke uthi uhleli ufunda uzwe ingoma igqoma ngempela abanye beziijabulisa. Mina ngisizwa wukuthi utshwala angikaze ngibuphuze manje ngeke ngiqale into engingayazi. Kubalulekile ukuziphatha kahle ugxile kulokho okuzele,’’ kusho uNsindiso. U-Anele Dlamini naye obefunda eSibusisiwe owenza ezobudokotela manje e-University of Cape Town, uthe ubakhona umehluko enyuvesi kodwa udinga umuntu owaziyo ukuthi ufunani. “ Kuxubene abantu abamhlophe abakhuluma izilimi ezehlukene nabavela kwamanye amazwe kufanele ukwazi ukuphila nabo ufunde izilimi zabo. Ukufunda kwehlukile akufani nasesikoleni esiphuma kusona. Kuyenzeka ukhumbule ekhaya ngoba umuntu uqhele kakhulu kodwa nabo bayangeseka ngoba bashaya ucingo njalo bezwe impilo,’’ kusho u-Anele. U-Anele naye uyithintile indaba yobumnandi wathi yena usizwa wukuthi izifundo zakhe zinomsebenzi omningi kakhulu akahlali engazi ukuthi kumele enzeni. “ Izindaba zomjolo, utshwala nobumnandi ziyingozi mina ngihlala ngibheke izincwadi ngoba kubalulekile ukuthi uzikhumbuze into oze ngayo. Bayakwenza abanye babone ngoba beqhelile kubazali bese bengena ezintweni ezingafanele,’’ kusho u-Anele.