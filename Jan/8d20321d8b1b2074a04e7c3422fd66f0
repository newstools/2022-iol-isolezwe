USUTHEMBELE emaphoyiseni, ekutheni enze umsebenzi wawo, umndeni wesitshudeni saseThekwini Tvet College, isidumbu saso esitholwe silaliswe eceleni komgwaqo, sinezibazi zokushaywa. Umndeni kaSibusiso Buthelezi, obenza iziqu zeCivil Engineering, ukhala ezimathonsi ngokubulawa kwelungu lawo ngesihluku kanti ufisa kwenzeke ubulungiswa, kuboshwe ababulali. Isidumbu sikamufi sitholakale ngeSonto kanti kusolakala ukuthi ushayiwe. Uyise kamufi, uMnuz Khehla Buthelezi, uthe indodana yakhe yayithunywe ukuyohlangabeza umfowabo edolobheni eThekwini ngesikhathi yehlelwa yilo mshophi. “Kuthiwa ufonelwe ngumfowabo emcela ukuthi amlande eThekwini ebusuku njengoba ubesephelelwe yizinto zokugibela. Uboleke imoto kadadewabo wahamba ngayo. Asikwazi okwenzeka kodwa sisola ukuthi ubulawe emva kokuthi eshayisane nabathile esisola ukuthi bebezama ukumbamba inkunzi,” kusho uButhelezi. Kwi-video ezungeza ezinkundleni zokuxhumana kubonakala abesilisa abane bengunge isidumbu sikaSibusiso, bephethe izingxenye zemoto okusolakala ukuthi bebemshaya ngazo. Kule video kuzwakala owesilisa, okukholakala ukuthi nguyena obeqopha i-video, ebabaza ethi: “Baze bamkhanda umuntu nge-shocks uyezwa. Bamshaya laze lahlakazeka, ushaywa amankwahla, ushaywa ikhanda, ushaywa namadolo,” kusho izwi. Umndeni uthi ngesikhathi kutholakala isidumbu, amaphoyisa aqale awutshela ukuthi azovula icala lokubulala ngokungenhloso njengoba bekukholakala ukuthi ubesengozini yemoto, okuthe ngokuhamba kwesikhathi ashintsha avula elokubulala. Yize kunjalo umndeni bekuvele kuwudida ukuvulwa kwecala lokubulala ngokungenhloso ekubeni ngesikhathi isidumbu sakhe sitholwa, izimoto okubikwe ukuthi zishayisene bezivele sezingekho endaweni yesigameko njengoba kuthiwa ebihamba umufi ihudulwe ujibha wayoyibeka lapho kugcinwa khona izimoto ezishayisile. UButhelezi uthe ubabuzile abanikazi bakajibha, okuthiwa uthathe imoto ebihamba umufi, ukuthi bayithathe kanjani bamshiya edindilizile bangamsiza futhi bayithatha ngaphandle kokuvumelana, wathi bathe bayithathe ngoba bekunabathile abebeyizungeza befuna ukuyishisa, okuyinto eshayisa amakhala umndeni. Amaphoyisa athe asabheka imininingwane ngalolu daba.