BAKHONONDE ngokuthi uMnyango wezeMfundo uqasha ngokwenzelela ezikoleni, emcimbini wokunikela ngomfaniswano wesikole obuseNgobamakhosi High KwaMangqakazi, eGingindlovu. Iphini lemeya kaMasipala uMfolozi, uMnuz Ndlelenhle Gumede, belinikela esikoleni esithole u95,4% wemiphumela kagrade 12 nyakenye. UGumede uthi ukuqasha ngobungani ezikoleni kuyimbangela eyenza kube nzima ukulawula abafundi njengoba ziya ngokwanda izigameko zokudlebeleka kwabo. "Kumele umnyango nezinyunyana babe neqiniso uma kuqashwa ezikoleni. Ukuqashwa kwabasebenzi abahlulekayo ukuqinisa isandla nokubeka umthetho kuholela ekutheni abafundi bangabambeki," kusho uGumede. Eqhuba uthe, uma umnyango ungazinuki amakhwapha ngeke zinqandeke kalula izinkinga ezihaqe izikole ezisemakhaya nezisemalokishini. "Baningi ababefunda ezikoleni ezisemakhaya asebephumelele empilweni njengoba nami ngingomunye wabo. Ngakho-ke ukungasukunyelwa kwale nkinga kungaholela ekutheni kwehle izinga lokuphasa ezikoleni zasemakhaya kanjalo nokungaphumeleli kwentsha yasemakhaya," kubeka iphini meya. UGumede ugqugquzele amalungu omphakathi angomacaphuna kusale, ukuthi afake isandla ezinhlelweni zokunikelela abafundi abaphuma emndenini ehlwempu. Ephetha uthe, uzimisele ngokuqhubeka nohlelo lokunikela ngoba ukuswela umfaniswano kungenye yezinto eziholelela ekutheni umfundi afikelwe ukuzenyeza.