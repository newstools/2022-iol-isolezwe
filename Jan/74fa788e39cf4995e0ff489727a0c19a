LINGASE lishone elanamhlanje isiphuciwe amaketango obumeya imeya kaMasipala uMvoti, uMnuz Gabriel Malembe. Lokhu kungenxa yesiphakamiso sokungabuthembi ubuholi bakhe esifakwe i-ABC, ebambisene ne-IFP kulo masipala. Lesiphakamiso sizodingidwa emhalnganweni womkhandlu, namhlanje. Lokhu kuvezwe umengameli we-ABC, uMnuz Philani Mavundla, ngesikhathi ekhuluma nezintatheli ngezinto ezithinta ihhovisi lakhe njengephini lemeya kuMasipala waseThekwini, izolo. Alikho iqembu elathola izihlalo ezanele ukuthi lingabusa ngokuzimela kumasipala uMvoti. Emva kokhetho lohulumeni basekhaya olwalungonyaka odlule, i-IFP yabe isinquma ukusebenzisana ne-ABC ukuze iphathe lo masipala. Kepha kubukeka sengathi i-ABC isishintshe umqondo ngalesi sivumelwano. Leli qembu lishintshe umqondo kulandela isivumelwano sokusebenzisana elibe naso ne-ANC kuMasipala waseThekwini. Lesivumelwano saholela ekutheni uMavundla aqokwe njengephini lemeya eThekwini yize i-ABC inezihlalo ezimbili kwezingaphezu kuka-200 kulo masipala. UMavundla ukuqinisekisile ukuthi bafake isiphakamiso sokungabethembi ubuholi bukaMalembe. “Silinde ukuthi amandla ashintshe izandla eMvoti. Lokhu kufanele kwenzeke emini bebade, kusasa (namhlanje). Kade sasifaka isiphakamiso.” I-IFP izakwalise ukukhathazeka ngalesinqumo. Usihlalo we-IFP KwaZulu-Natal, uMnuz Thami Ntuli, uthe isiphakamiso singase siphazamise ukusebenza kwalo masipala. “Uma izinhloso zethu njengamaqembu ezepolitiki akhona kulo masipala kuwukuthuthukisa impilo yabantu, kufanele silwele ukuthi kube nozinzo kulo masipala. “Ukukhishwa kobuholi okungakapheli ngisho isikhathi esingakanani bungenile kuzophazamisa ukusebenza komkhandlu.” UNtuli uthe banethemba lokuthi lesicelo ngeke siphumelele. “Kukhona izingxoxo eziqhubekayo phakathi kwabaholi be-IFP nabe-ABC.” UMavundla uphinde waveza nokuthi neminye imikhandlu ingase ichaphazeleke. “Eyesibili ezokwenzeka izokwenzeka kumasipala uMuziwabantu. Kulo mkhandlu kwakhethwa imeya ye-ANC nosomlomo weDA. Sizoyilungisa leyo. Eminye imikhandlu sisayisebenza.” UMavundla uphinde wacacisa ngokuqokelwa kukaDkt Makhosi Khoza, we-ActionSA,esikhundleni  sikasihlalo wekomiti elibhekele ukusetshenziswa kwemali yomphakathi kuMasipala waseThekwini, iMunicipal Public Accounts Committee (Mpac). Ukuqokwa kukaDkt Khoza kule sikhundla sekumqhathe nobuholi be-ActionSA, obumsola ngokusebenzisana ne-ANC. Kepha uMavundla uthe ukukhethwa kukaDkt Khoza kulesi sikhundla kuyingxenye yesivumelwano esiphakathi kwe-ABC ne-ANC. Uthe isizathu esenza ukuthi bafune ukuthi uDkt Khoza aphathe lesi sikhundla ingoba bayamethemba ukuthi umsebenzi uzowenza ngendlela. “Singaphatheka kabi uma iqembu lakhe lingagcina limxosha.’’ UMavundla uthe uyaqhubeka nokwenza umsebenzi wakhe njengephini lemeya kanye nosihlalo wekomiti lezokuhlaliswa kwabantu kanye nengqalasizinda eThekwini. 