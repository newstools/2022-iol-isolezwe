UKHONJWE indlela obeyiNhloko yeziNdaba zeSABC uNkk Phathiswa Magopeni obethweswe amacala ahambisana nokwedelela umyalelo ngokudlalwa kohlelo olwaluvaliwe kuthelevishini. Okhulumela iSABC uNksz Gugu Ntuli ukhiphe isitatimende ethi sebehlukene noNkk Magopeni. Kuthiwa utholwe enecala lokungaziphathi kahle ngenxa yokwehluleka wukwenza imizamo yokuthi umyalelo wenkantolo uhlonishwe. UNksz Ntuli uthe uNkk Magopeni unikwe ithuba lokuthi azikhalele emuva kokulahlwa yicala kodwa wangakwenza lokho. “ Ngesikhathi sibona ukuthi akathumeli lutho amaphuzu azikhalela ngawo sibe sesibona ukuthi sekukhona ukungethembani phakathi kweSABC naye njengomsebenzi. Inkontileka yakhe ibe isinqanyulwa futhi naye wazisiwe ngalesi sinqumo,’’ kusho uNksz Ntuli esitatimendeni. UNkk Magopeni wayethweswe amacala wabe esecela ukuthi isithangami sokuqondisa ubugwegwe sidlale bukhoma kuthelevishini ukuze konke kwenekwe obala. Isicelo sakhe semukelwa kanti isigcawu sokuqondisa ubugwegwe sasiphethwe U-Advocate Nazeer Cassim SC.