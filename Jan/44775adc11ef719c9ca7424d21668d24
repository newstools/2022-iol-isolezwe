AMASOSHA ayelwa nohulumeni wobandlululo afuna kuhoxiswe amacala abhekene nawo okuthumba ongqongqoshe. Izolo izinkumbi zezigagayi ezalwela inkululeko zibhikishe ngaphandle kwamahhovisi kaNdunankulu, uMnuz Sihle Zikalala, zifuna kuhoxiswe la macala. Amanye ala masosha aboshwa ngonyaka odlule esolwa ngokuthumba uNgqongqoshe wezokuVikela, uNkk Thandi Modise, iphini lakhe, uMnuz Thabang Makwetla, noNgqongqoshe ehhovisi likamengameli, uMnuz Mondli Gungubele. Lesi sigameko senzeka ehhotela elisePitoli emva kokuba izingxoxo phakathi kwalezi zinhlangothi zifinyelele kwangqingetshe. Kwaboshwa izigagayi ezingu-53 ngalesi sigameko. La masosha angaphansi kohlaka oludidiyele amasosha aqhamuka ngaphansi kwezinhlangano ezahlukene ezazilwa nohulumeni wobandlululo, iLiberation Struggle War Veterans (LSWV), aphika alala ngomhlane ukuthi abathumba labo ngqongqoshe. Umgqugquzeli weLSWV, uMnuz Lwazi Mzobe, usole uhulumeni ngokubophela amasosha amanqina enyathi ukuze uwavale umlomo. “Bonke ongqongqoshe ababekuloya mhlangano babehamba nabaqaphi babo. Umuntu wayenabaqaphi abathathu eyedwa. Akusilona iqiniso ukuthi sabathumba. Icala esaboshelwa lona alikho. Lena yimizamo yokusivala imilomo, singabe sisaqhubeka nokulwela izimfuno zethu.” La masosha ahlela ukuba nemashi ezokuya ehhovisi likaMengameli, uMnuz Cyril Ramaphosa, ngenyanga ezayo. “Sizomtshela umengameli ukuthi akaliqede leli cala.” La masosha aphinde anxusa uhulumeni ukuba usheshise ekufezeni izidingo zawo ezifana nokuhlinzekwa ngezindlu nokunye. UMzobe uthe iningi lamasosha ayelwa nohulumeni wobandlululo adla imbuya ngothi. “Sihlala emijondolo, siphila ngoR350. Abanye bethu baze bafa bengenalutho. Kuyadabukisa ukuthi abantu okuyibona abalwela inkululeko bayahlupheka namhlanje.” UMzobe wenze isiphakamiso sokuthi amasosha anikezwe izindlu ezingaphansi koMnyango wezeMisebenzi yoMphakathi. Uthe iningi lalezi zindlu zihlala abantu abakuleli ngokungemthetho, zisetshenziselwa ukugila imikhuba efana nokushushumbiswa kwezidakamizwa. “Kusobala ukuthi umnyango onikezwe umsebenzi wokuhlinzeka amasosha ngezindlu uyahluleka. Ngoba zikhona lezi zomnyango wezemiSebenzi yoMphakathi, amasosha kufanele anikezwe zona.” La masosha aphinde azwakalisa ukungahambisani nesiphakamiso sokuthi isibonelelo samasosha ayelwa nohulumeni wobandlululo siholwe ngabantu abaneminyaka engaphezu kuka-60. “Lokhu kungukucwasa. Ngesikhathi sizabalaza, sasingabuzwa iminyaka.” Kube nokuphakama kwemimoya ngesikhathi ababhikishi bezwa ukuthi uZikalala angeke aphumelele ukuzokwamukela uhlu lwezikhalazo zabo. Lolu luhlu lwamukelwe nguMnuz Sibusiso Ngubane, oyisekela mqondisi jikelele ehhovisi likandunankulu. UNgubane uveze ukuthi uZikalala uzibophezele ukuthi uzohlangana namasosha ngenyanga ezayo.