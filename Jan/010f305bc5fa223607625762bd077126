KULINDELEKE kucace namuhla ngesiphakamiso sokungabethembi ubuholi kuMasipala waseMvoti, emva kokuthi umhlangano womkhandlu wamakhansela kulo masipala ubhuntshile ngesonto eledlule. Kuvele ukuthi amakhansela e-IFP okukhona kuwo iMeya uMnuz Gabriel Malembe noSomlomo uNoluthando Dlamini, kuthiwa aduba umhlangano ngenxa yokuthi i-ANC yayifuna kuqalwe ngelinye lamaphuzu ayekleliswe ngasekugcineni, okukholakala ukuthi kwakungelokungabethembi ubuholi. IMeya uMnuz Gabriel Malembe ebize isithangami nabezindaba ngoMgqibelo ezindlini zikamasipala ikuzocacisa ngokwaholela ekuhlehlisweni komhlangano. Ikuqinisekisile ukuthi kwaphambana imibono njengoba emva kokudingidwa kwephuzu lokuqala, ikhansela le-ANC laphakamisa ukuthi kudlulelwe ephuzwini lika-11, eqiwe amanye. Uthi lokhu kwaqala umdonsiswano owaholela ekutheni  umhlangano umiswe. “USomlomo uNoluthando Dlamini waphikisa isiphakamiso ngelokuthi kumele amaphuzu alandelane njengokukleliswa kwawo ngoba wonke ayebalulekile ukuthi adingidwe emhlanganweni. Kwaba nomdonsiswano amakhansela e-ANC egcizelela ukuthi kuqalwe ngephuzu lesi-11, kwaphoqa ukuthi awumise umhlangano. Okunye okuholele ekutheni umhlangano umiswe, kwakukhona abantu esingabazi kukhona nophethe isibhamu, ngokubhekelela ukuphepha kwamakhansela, kwakumele umhlangano uhlehliswe,” kusho uMalembe. Yize ngesikhathi ekhuluma neSolezwe, uMalembe eqinisekise ukuthi iphuzu lika-11 kwakungasilona elokungabethembi ubuholi kulo masipala, kodwa ikhansela le- ANC, uMnuz Thami Ngubane, liveze ukuthi bekuyiphuzu lokungabethembi ubuholi okuyisiphakamiso esafakwa iyona i-ANC ne-ABC. Kunamahlebezi aveza ukuthi i-ABC seyihoshe imfe ekusebenzisaneni ne-IFP njengoba bebesemshadweni kodwa uMalembe uthi akukho zingxoxo phakathi kwamakhansela alezi zinhlangano ezike zabanjwa ngalolo daba, ngakho beyi-IFP akukho abakwaziyo mayelana nokugqabuka kwegoda. UNgubane uthe beyi-ANC abazange baneliseke ngokwenziwa amakhansela e-IFP okwaholela ekubhuntsheni komhlangano. “Umkhandlu unamakhansela angu-27, abantu abaphuma babeyisishiyagalombili kuphela ababekhombisa ukuhambisani nesiphakamiso. Njengoba sihlala emkhandlwini, sithunywe yinhlangano yethu i-ANC ngakho sizokwenza lokhu esiyalelwe ukuthi sikwenze,” kusho uNgubane. Imizamo yokuthola umholi we-ABC, uMnuz Philani Mavundla, ayiphumelelanga kwaze kwashaya isikhathi sokushicilela. UMasipala uMvoti onezihlalo eziwu-27 kuzona, i- ANC inezingu-10, i-IFP  ineziyisishiyagalolunye, i-ABC ziyisikhombisa bese kuthi i-DA ibe nesisodwa. 