MHLENGI SHANGASE KUNCONYWE iziboshwa eziphase ngamalengiso u-matric zaphasa ngo-89%. UNgqongqoshe wezokuHlunyeleliswa kweziMilo uMnuz Ronald Lamola izolo ekhuluma eBarberton Correctional Centre eMpumalanga ememezela izinga lokuphasa kweziboshwa, uthe bayaziqhenya ngendlela eziphase ngayo iziboshwa ezingu-191 ezibhale u-matric nyakenye. Uthe ezingu-77 ziphase ngamaBachelor okusho ukuthi zizokwazi ukufunda emanyuvesi, ezingu-47 zaphasa ngamaDiploma. “Nginxusa imindeni ukuthi ikhokhele lezi ziboshwa imali yokuqhuba izifundo zazo ezikhungweni zemfundo ephakeme. Njengoba nenze kahle kanje, uma senidedelwa nizokwazi ukuqhela ezintweni ezithinta ubugebengu. Sinethemba lokuthi lo nyaka (2022) uzoba unyaka ongcono kakhulu kunonyaka odlule.” Uthe iziboshwa ezingaphansi kweminyaka engu-30, kumele zigqugquzelwe ukuthi zifunde. Emuva kokumemezela imiphumela uLamola uklomelise othisha nabafundi abenze kahle. Linyuka minyaka yonke izinga lokuphasa ezikoleni ezisemajele akuleli kwa-matric njengoba ngo-2016 lalingu-72.1%, ngo-2020 belingu-86.3% njengoba manje lingu-89%. Ememezela imiphumela ka-matric ngeledlule, uNgqongqoshe weMfundo eyisiSekelo uNkk Angie Motshekga, wancoma ukwenza kahle kweziboshwa zakuleli kwa-matric. Wathi le ntsha eboshiwe engu-120 yabhala ngokugcwele izifundo zayo wathi njengoba yaboshwa ngamacala ahlukene ngomuso ingaba amajaji, odokotela kanjalo neminye imikhakha ebalulekile ezweni. UNkk Motshekga wathi kudingeka le ntsha igqugquzelwe ukuthi iqhube izifundo zayo ezikhungweni zemfundo ephakeme. Wabuye wancoma nentsha ebiphila ngezibonelelo zikahulumeni ikakhulu imali yesondlo sabantwana edume ngeyeqolo, ephase kahle kwa-matric. Bangu-626 539 abahola le mali ababhale u-matric nyakenye, kwaphasa abangu-410 509. Abangu-177 448 kulaba baphase ngamaBachelor, abangu-144 154, baphasa ngamaDiploma kwathi abangu-88 744 baphasa ngamaHigher Certificate.   