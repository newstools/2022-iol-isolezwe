MBALI KHANYILE INGODUSO yaseMadolobheni, eMtshezi, icasuke yaduba umendo ngenxa yomyeni okuthiwa ufune ukulala nendodakazi yabo, ngemuva kokuthola ukuthi isiyajola. UNksz Funani Khumalo (35), osekuphele amasonto eshiye uMnuz Bongani Ntshalintshali, okuthiwa watshela indodakazi (16) ukuthi ayizithokozise naye ekamelweni ngoba isiyamazi umuntu wesilisa. Kubikwa ukuthi indodakazi yakhe bese kuphele izinsuku ivakashele isoka layo, ngenkathi uyise ezijuba kuyo ngenkulumo yakhe. Indodakazi okuthiwa yasala ishaqekile ngokwakushiwo nguyise, yabikela unina udaba ngoba wayengekho ekhaya ngenkathi uyise esho lokhu. Kubikwa ukuthi udaba luhambe lwaze lwafika ezinduneni zendawo, lwaphethwa ngokuthi uNtshalintshali axolise ngembuzi. UNksz Khumalo, uthe namanje usazizwa ethuthumela uma ecabanga amazwi ashiwo ngumyeni wakhe endodakazini yakhe. “Kumanje ngisekhaya ngoba ngifuna ukuzopholisa ikhanda lami. Ingikhathaze kakhulu lento ekhulunywe nguNtshalintshali enganeni. Akuselula neze ukuthi ngikhululeke uma nginaye njengoba sinezingane zamantombazane amathathu. Ayilungile nhlobo into ayikhuluma endodakazini futhi umntwana wami uzizwa engaphephile uma enoyise,” kusho uNksz Khumalo. Eqhuba uthe, uyabona ukuthi umsuka wenkinga utshwala obuphuzwa umyeni wakhe, ophenduka abe ngenye into uma ebukhile. “Uyise wezingane zami ngiyabona ukuthi ikhona inkinga anayo ngoba uba nolaka uma esebukhile. Ukubuya kwakhe nabangani ebusuku kukhomba ukuthi kukhona okungahambi kahle kuyena. Abantu besilisa bayayivikela imindeni yabo futhi abafuni lutho olungalungile kuyo. Kodwa uNtshalintshali wenza okuphambene. Okungiphula umoya ukuthi uba nolaka kuvuke nezingane zilele,” kubalisa uNksz Khumalo. Ikhuluma nephephandaba indodakazi kaNksz Khumalo, ithe inqume ukuyohlala komalume ngoba igwema ukuphazamiseka esikoleni. “Ubaba sengiyamsaba futhi sengizohlala komalume ngoba sengenza ugrade 11. Angizimisele ukuthi kube nento ezongiphazamisa njengoba sekuseduze phambili. Bengizibona ngingaphephile ngempela ekhaya ngoba ubengaqali ukukhuluma amazwi anje,” kusho indodakazi. Ethintwa uMnuz Ntshalintshali, uthe yize engazi ukuthi wakhulumani endodakazini yakhe ngenxa yokuthi wayebukhe kakhulu ngenkathi ekhuluma nayo, uthathe isinqumo sokuthi axolise. “Kuthiwe angishweleze ngembuzi. Ngizokwenza - ke lokho uma senginawo amandla. Ngizozama ukushintsha ukwenza ngoba bakhala ngokuthi ngingumuntu onolaka uma sengiphuze utshwala,” kubeka uNtshalintshali. 