MBALI KHANYILE IMEYA yomkhandlu waseMajuba, eNewcastle, icele iziphathimandla zomthetho  ukuthi zilusukumele phezulu udaba lokubulawa kukaSomlomo walo masipala, okuthiwa uhlaselwe ngamadoda angaziwa entathakusa yayizolo esanda kungena kwakhe. UMnuz Bhekumndeni Ndima (58), kuthiwa uhlaselwe eqeda kupaka imoto yakhe egcekeni, ngamadoda angaziwa abehlome eyizingovolo. Imoto ebihamba izigilamkhuba, kubikwa ukuthi ishaye yachitha ngemuva kokuthela phansi ngenhlamvu umufi, ezimshiye esaphefumula. Unkosikazi nezingane ebezilele ngesikhathi kuqhuma inganono, kubikwa ukuthi baphuthumise uNdima esibhedlela kodwa waphangalala esanda kufika khona. Imeya yomkhandlu, uNkk Vuselwa Bam, idlulisa amazwi endunduzo emndenini kaNdima nakubasebenzi balo masipala, ithe: “Sengathi uSomandla angabaduduza bonke, sikhala kanye nabo. Aphumule ngokuthula nozakwethu. Sinxusa umthetho ukuthi uthathe indawo yawo ukuze babanjwe ngokukhulu ukushesha abasolwa.” UNdima ushona nje, ubesanda kuqokwa njengosomlomo wesigungu ngoNovemba 30, ngesikhathi kugcotshwa imeya yomkhandlu. Okhulumela amaphoyisa KwaZulu-Natal, uBrigadier Jay Naicker, usiqinisekisile isigameko sokubulawa kukaNdima. “Abaseshi nethimba lophiko olubhekelela amacala odlame lwezepolitiki bamatasa nophenyo. Sinxusa noma ngubani ongase abe nolwazi axhumane namaphoyisa kwinombolo ethi: 086 00 10111 noma bawathinte kwi-MYSAPS APP,” kubeka uBrig Naicker. 