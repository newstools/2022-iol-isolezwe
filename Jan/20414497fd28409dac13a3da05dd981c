UPHUPHUMA injabulo umfundi ka-matric owenze kahle kuleli banga, uPhila Mbuyisa (17) obefunda eNsalamanga High School eNdlondlweni, eManguzi. UPhila ubenza izifundo, iPhysical Science, Mathematics, Life Sciences, Agricultural Science, Geography, English First Additional Language nesiZulu Home Language. UPhila uthe unyaka wakhe wokugcina engumfundi ubungelula njengoba ebeke azithole esenkingeni yokushodelwa yimali yokwenza umsebenzi wesikole. “Bekukuningi obekufanele sikwenze okukhona kukho nokugaya amaphepha esizofunda ngawo ekhaya. Umama ngengoba esebenza emgwaqweni, umsebenzi wakhe bewumngenisela imali engatheni. Lawo masenti awathola lapho yiwo asondla ngawo singabantwana bakhe abane. Lokho bekwenza kube nzima ukuthi akwazi ukungilekelela ngezinye izidingo zesikole ezidinga ukuthi umzali wengane ashaye iphakethe,” kusho uPhila. Uthe akukho okumsizile ngaphandle kokufunda ngokuzikhandla. “Besingena ngo-06:30 ekuseni size siphume ngo-14:45. Siphinde sibuye ngo-17:30, nabo othisha bethu size siphumule ngo-20:00 uma othisha sebegoduka. Ezikhathini eziningi besiye siphinde sisale sodwa siqhubeke sifunde kuze kushaye u-22:30,” kusho uPhila. Uthe uzizwa ejabule ngendlela engachazeki njengoba ephasile ngoba useyaqala ukubona ukuqhakaza kwekusasa lakhe, nesimo sekhaya lakubo sishintsha siba ngcono. “Ngifuna ukuba udokotela. Ngizifakile izicelo emanyuvesi amathathu, okuyi-UKZN, Walter Sisulu neStellenbosch kodwa bebengakasho ukuthi bayangithatha yini. Kodwa isifiso sami ukuthi ngifunde, ngithole umsebenzi ngishintshe isimo sasekhaya,” kusho uPhila. Unina kaPhila, uNksz Nelisiwe Nsele (49) uthe uzwa kufika izinyembezi uma ecabanga indaba yokufunda kanzima kukaPhila. “Le ngane ifunde kanzima ngiyibambe ngamazinyo. Ezikhathini eziningi bengingabi nayo imali uma kukhona izinto ezifuneka esikoleni. Ngenxa yokuba umntwana ohloniphayo nongakufihli ukusebenza kwakhe ngokuzikhandla, okuningi bese ekwenzelwa othisha bakhe. Le mali ebibuye idingeke ukuze  benze umsebenzi wesikole, ubeyithola kubona. Ngisho nomfaniswano imbala ubewuthengelwa yibona,” kusho uNksz Nsele. 