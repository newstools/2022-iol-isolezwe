INTATHELI YESOLEZWE NGOMGQIBELO IKWAZULU-NATAL idlale enkulu indima ekutheni baphumelele ngamalengiso abafundi baka-matric nyakenye. Kubikwa ukuthi abafundi bakulesi sifundazwe, bahlabene ngo-distinction abawu-61 887 bebonke. Abafundi besifundazwe sikaMthaniya, abaphumelele sebebonke babe u-76.8%, okwenze iKZN yalala isihlanu ezifundazweni eziyisishiyagalolunye. Lokhu kudalulwe ngoLwesine ebusuku nguNgqongqoshe  wezeMfundo eyisiSekelo, uNkk Angie Motshekga, ngesikhathi ememezela imiphumela ka-matric yangonyaka odlule e-Auckland Park. UNkk Motshekga uzituse kakhulu izimanga ezigilwe ngabafundi bango-2020-2021 yize bebefunda ngaphansi kwezimo ezibucayi ezidalwe ukugasela kweCovid-19 ezweni. Uthe indlela abafundi banyakenye abaphumelele ngayo ibeyingqophamlando ngoba balinyuse kakhulu izinga futhi bathola ama-distiction amaningi. Ukuphumelela kwabo kunyuke ngo-0.2% uma kuqhathaniswa no-2020 ngoba abaphumelele nyakenye bebengu-76.4%. Ngokusho kukaNgqongqoshe, abafundi abangu-897 163 babhale izivivinyo zokuphela konyaka nyakenye, kanti kuphumelele abangu-537 687 bathola, iNational Senior Certificate. Wathi abangu-433 603 baphumelele ngezinga lokuthi bayofundela iziqu, (Bachelor's Degree) nama-diploma emanyuvesi kwathi abangu-103 859 bathola ama-Higher Certificate, okuyizitifiketi ezizobenza bafunde kuma-TVET Colleges. Isifundazwe esiqwaqwade ezinye emakhanda yiFree State ngo-85.7%, inyuke ngo-0.6%  uma kuqhathaniswa nawango-2020, isibili kube yiGauteng ngo-82 8%, yehle ngo-0.1%. IWestern Cape iphume isithathu ngo-81.2%, yenyuka ngo-1.3%. Isine yiNorth West ngo-78.2%, inyuke ngo-2.0%. Isithupha kwaba yiMpumalanga ngo-73.6%, yehle ngo-0.1%. 7. I-Eastern Cape ngo-73.0 inyuke ngo-4.9%. 8. INorthern Cape ngo-71.4%, inyuke ngo-5.4% kwathi iLimpopo yayibamba emsileni ngo-66.7, yehle ngo-1.5%. Inhlangano yothisha iNaptosa, ilishayele ihlombe izinga eliphezulu lemiphumela, yathi iyancomeka njengoba eminyakeni emibili eyedlule bekunzima kakhulu. IDAivele yaphuma eceleni ngokuthi imiphumela yangempela iwu-51.4% ngenxa yenqwaba yabafundi abalaxaze izikole kulo nyaka phakathi kukaGrade 10 noGrade 12 abawu-  32.7% (341,403 learners).  “Siyazi ukuthi abafundi bawu897,163 ababhale izivivinyo kulo nyaka kodwa ababebhalise ukwenza uGrade 10 ngo-2019 babewu-l 1,045,424. Okusho ukuthi abawu-148,261 bayeka noma abawuqedanga u-matric.”ISadtu ithulele isigqoko othisha abadlule emhlabeni ngenxa yeCovid-19, yabe seyinxusa uhulumeni ukuba aqede izindlu zangasese zemigodi ezibulala izingane e-Eastern Cape.