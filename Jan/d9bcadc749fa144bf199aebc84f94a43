NAMHLANJE ngifisa sike sikhulume ngale nto engibona sengathi iyaphuma esandleni. Hhayi bo! isho ukuthini  le nto yenu yokungazivikeli uma  niya ocansini? Anisasabi lutho nje? Anilisabi igciwane lengculazi, anisabi ukukhulelwa/nokukhulelisa ningahlelile? Anisazisabi ke nje ezinye izifo ezithelelana ngokocansi. Ngempela kwenzenjani. Ngisho lokhu  ngoba  sengijwayele ukuthi ngizwe usisi ekusho kugcwale umlomo ukuthi uvele wazitika ngocansi nomuntu abeqala ukumbona ngaphandle kokuzivikela. Omunye usuke eqome ngalo lolo suku kugcine kulalwana, Uyazi uma ngikhuluma kanje ungaze uzitshele ukuthi ngikhuluma ngabantu abasuke begila lo mkhuba bephuzile noma vele abantu abayiziyabhuyabhu, LUTHOI! ngikhuluma ngabantu abahlakaniphile futhi abazisebenzela kahle. Ngiyazibuza ukuthi ngempela kukhale nyonini. Angizenzi ngcono ningizwe kahle, kodwa njengomsebenzi wezempilo nami uqobo, iyangikhathaza le nto. Yini manje singasabi? Kuyiqiniso ukuthi uma unegciwane lengculazi usuyakwazi ukuphila isikhathi eside ngoba kukhona imishanguzo yokuthithibalisa igciwane, umuntu akwazi ukuphila impilo ejwayelekile. Kodwa yize kunjalo, nifunelani ukulanda izinkinga zegciwane lengculazi zizithulele? Madoda, iphelelephi into yokuthi nihlale ninamakhondomu emaphaketheni? Bosisi nina yini manje kube lula nje kinina ukuvele nikhahlaze ikiwi nje umuntu ningamazi. Niyazi nje ukuthi ukuhambe ulala nabantu ngaphandle kwekhondomu kungagcina kukwenza uba nesidina? Yebo ugcina uba nesidina. Ungabona ungaqashwa noma ube nezinkinga emsebenzini. Umqashi athi uyakubuka nje akucasukele. Noma ngabe uyakholwa noma awukholelwa esintwini, kodwa ukulala nomuntu ngaphandle kwekhondomu, kungene uketshezi lwakho ebuntwini bakhe, nolwakhe lungene kobakho, imimoya yenu okungenzeka kube ngemibi noma amadimoni uma uthanda, kuyatholana. Okwakho kungene kuye nokwakhe kungene kuwe. Uyobona izinto zakho zilokhu zibhimba nje kanti cha indaba ilele la....uhambe ubhabhabala nanoma wubani ongamazi ukuthi ngayizolo ubezitika nobani ngocansi. Le eyabagcinae bemitha ngenxa yalo mkhuba angifuni nakuyikhuluma. Niyangicika ngoba niyeka ukucabanga ngobuchopho benu, nisebenzisa ubuntu benu uma nicabanga. Umuntu aqhamuke esechiphiza esenenkinga. Ulale nomuntu abeqala ukuhlangana naye. Akamazi isibongo sakhe futhi akamazi nokuthi uhlalaphi. Umuntu avele akhulelwe. Akasazi ke manje ukuthi uzombamba ekhathelephi umuntu alale naye. Uyazi niyathanda ukuzihluphekisa nokuhluphekisa izingane ezingenacala. Ave kubuhlungu uma usuzwa kukhulunywa emakhoneni kuthiwa uyazi ingane kanozibanibani ayinaye uyise. Uma uthi uyalalelisisa uthole ukuthi inkinga yaba kulokhu engikhuluma ngakho. Enye into ecikayo wukuthi le genge ethanda lo mkhuba uthola ukuthi inabantu ehlala nabo, abanye baganile noma bashadile. Akukufikeli nje emqondweni wakho ukuthi ubeka impilo yomkakho noma yentombi yakho engcupheni uma uvele ulala nomunye uuntu ongamazi unasifo sini. Anibi nanamahloni njalo, nithi nibuya nje kulokhu kuganga, umuntu agibele phezu komuntu wakhe nokungcola. Aninamahloni! Into ebalulekile uma uwumuntu ukuzithanda. Angikholwa ukuthi usuke uzithanda uma kuvele kube lula nje kuwena ukulala nomuntu ongamazi ngisho isibongo, ongamazi ukuthi ngayizolo ubelele nobani. Noma kungazwakala kanjani, kodwa kuwukuzithanda ukuthi uma unentombi entsha, nihlolwe igciwane lengculazi. LE NTO YOKUBUKA UMUNTU EMZIMBENI NASEBUSWENI BESE UZITSHELE UKUTHI AKANALUTHO AYIKHO! 