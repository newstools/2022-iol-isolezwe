UMNDENI wowesilisa otholakale efile enxanxatheleni yezitolo iPavilion, eWestville ngeledlule ufuna izimpendulo ngokufa kwakhe. UMnuz Sibusiso Bongani Ndaba (39) okuthiwa ubephazamisekile ngokomqondo, kuthiwa isidumbu sakhe satholakala sidindilizile ngalapho kulahlwa khona udoti kule nxanxathela yezitolo.  Ngokusho kukamfowabo, uMnuz Xolile Ndaba (36), umufi ubejwayele vele ukuthi zonke izinsuku avuke ayopequlula udoti olahliwe kule nxanxathela yezitolo. “Ubeye ahambe njalo ekuseni kodwa abuye ntambama azolala ekhaya. Ngosuku angabuyanga ngalo, savuka ngakusasa sathola umyalezo wokuthi asihambe siyobheka ePava ukuthi akusiye yini othandiweyo wethu lo odindilize lapho kulahlwa khona udoti kule nxanxathela yezitolo,” kusho uNdaba.  Uthe banikele khona ngokushesha kodwa bafike batshelwa ukuthi isidumbu sesihanjiswe emakhazeni kahulumeni asePinetown. Uthe bahambile baya ePinetown, bafike basifica ngempela isidumbu sikaSibusiso. “Sifike sathola ukuthi uye ngempela. Ubenezibazi zokulimala ezikhombisa ukuthi ushayiwe,” kusho uNdaba. Uthe babuzile konogada bale nxanxathela yezitolo, babatshela ukuthi bona bamthole esefile lapho kulahlwa khona udoti. Uthe okubaxakayo ukuthi ezinye zezisebenzi ezisebenza kuyo le nxanxathela yezitolo eziwaziyo umndeni wakwaNdaba, nezaziyo ukuthi umufi owakhona, zibatshelile ukuthi zona zabona onogada bale nxanxathela yezitolo bemshaya, bemhudula. “Esifuna ukukwazi ke thina siwumndeni ukuthi ikona kuphi okuyiqiniso kulezi zinto ezimbili esizitshelwayo ngoba uma eshayiwe, wahudulwa njengoba kushiwo, ngeke kusiphathe kahle thina lokho njengomndeni,” kusho uNdaba. Uthe basayilindile imiphumela yokuhlolwa kwesidumbu, nayo engasiza ukuveza ukuthi kwenzekeni ngosuku lwesigameko. Osethimbeni lezokumaketha kule nxanxathela yezitolo, uNkk Julie-Anne Zuma uthe uwutholile umqhafazo obuza ngalesi sigameko, wathembisa ukuthi uzophendula. Osophikweni lwezokumaketha kule nxanxathela yezitolo, uNkk Julie-Anne Zuma, uthe bangakuqinisekisa ukuthi ukhona owesilisa otholwe efile ngaphakathi emagcekeni ale nxanxathela yezitolo. “Abaqaphi benxanxathela yezitolo baphuthume bashayela amaphoyisa bawazisa ngesigameko, kwabizwa nabezimo eziphuthumayo abafike ngokuphazima kweso, bakuqinisekisa ukuthi lona wesilisa ufile ngaphambi kokuba isidumbu sakhe sisuswe kule nxanxathela,” kusho uNkk Zuma. Uthe udaba lokufa kwakhe lusaphenywa amaphoyisa kanti yonke imibuzo Isolezwe elinayo, kufanele liyibhekise emaphoyiseni ngqo. Uthe beyinxanxathela yezitolo badlulisa amazwi enduduzo emndeni futhi babonga amaphoyisa nabezimo eziphuthumayo ngendlela abasingathe ngayo udaba.  Okhulumela amaphoyisa KwaZulu-Natal uLieutenant Colonel Nqobile Gwala uthe idokodo lokufa komuntu liphenywa amaphoyisa aseWestville. “Kukhona isidumbu sowesilisa esitholwe eWestville. Okwamanje izizathu eziholele ekutheni afe zisaphenywa. Kanti ukuhlolwa kwesidumbu kuzoveza ukuthi ubulawe yini,” kusho uLieutenant Colonel Gwala. 