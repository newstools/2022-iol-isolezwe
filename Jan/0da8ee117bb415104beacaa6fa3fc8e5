OMUNYE wemindeni yamalungu amane omphakathi wasoCheni, KwaMaphumulo, ngaphandle kwaKwaDukuza, ashone ngesikhathi imoto abehamba ngayo igingqika yabe isikhalakathela eweni ngoLwesihlanu, uthi ucela uhulumeni ayisukumele indaba yomgwaqo. Kule ngozi kudlule emhlabeni uNksz Neli Khumalo (39), uNksz Bongo Zubane, okunguye obeshayela, nabanye ababili, amagama abo angakatholakali. Umalumekazi kaNksz Khumalo, uNkk Busisiwe Cebekhulu, uthi bacela uhulumeni alusukumele masinyane udaba lomgwaqo, kungenjalo bazophela abantu. “Akukhona okokuqala kukhalakathela imoto eweni. Esigamekweni esandulela lesi, kwadlula omunye umuntu wakhona lapha endaweni,” kusho uNkk Cebekhulu. Uthe cishe sekuyisigameko sesihlanu senzeka kanti akuvamile ukuthi basinde labo abasuke bevelelwa wumshophi wokuphoseka eweni. Uthe bafisa ukuthi lo mgwaqo oyibhuqu, wakhiwe ngendlela yokuthi ukwazi ukufakwa izinsimbi ezizolekelela ekutheni kuthi noma imoto iphaphalaza, kodwa ivimbeke, ingayi kophoseka eweni. Uthe into edale ukuthi laba abane, abangahlobene, bagcine beshona ndawonye ukuthi izimoto ezithutha umphakathi ziyimvela kancane. “Ikhona itekisi eyodwa ehambayo kule ndawo kodwa ihamba ekuseni nantambama kuphela. Ngakho kuvame ukuthi labo abanezimoto uma bedlula labo abangenazo abasuke behamba ngezinyawo, babacoshe,” kusho uNkk Cebekhulu. Uthe yibo ububi bomgwaqo obudala ukuthi osomatekisi bangazifaki izimoto zabo endaweni. Uthe ngosuku lwesigameko, uNksz Khumalo, ubekade esedolobheni KwaMaphumulo, eyocoshela izingane akhe izinto ezincane kanti ngeke esabuya ekhaya. Uthe bezwe ngabantu bendawo ukuthi kukhona asebehlelwe yingozi eweni, maqede banikela khona ukuyozibonela, kanti bazofica nelabo ilungu liphakathi kwabadlulile. IMeya yoMkhandlu waKwaMaphumulo, uMnuz Siboniso Nyathikazi, ithe bayazi ngesigameko kanti sebeyihambele imindeni emibili eyehlelwe umshophi, bafike balekelela ngamaphasela okudla. Uvumile ukuthi udaba lomgwaqo bayalwazi, wathi bayazama ukulusebenza. “UMnyango wezokuThutha sesiwubikelile ngodaba ngoba umgwaqo ungaphansi kwawo. Njengoba sisanda kungena emandleni kumasipala, ezinye zezikhalo zemiphakathi, zintsha kithi kodwa ke sizozama ngawo wonke amandla ukungenelela lapho okufanele singenelele khona,” kusho uNyathikazi. POLICE COMMENT TO FOLLOW… 