ILWELA impilo yayo esibhedlela inyanga yodumo yaseMlaza, uNhlanhla “ Sbushebushe” Cele okuthiwa udutshulwe namuhla ekuseni esendaweni yakhe yobumnandi iYellow Lounge kwa-A eMlaza. Ngokuthola kweSolezwe, uCele kuthiwa udutshulwe abantu abangaziwa ekuseni ngabo-6 ngesikhathi ezovula emsebenzini. Ilungu lomndeni esiligodlile igama lalo, lithe uCele ubematasa ekhipha imishanguzo yakhe ayidayisa eyinika abasebenzi bakhe abajwayele ukufika ekuseni bayithathe bese bephuma ngezinkalo beyodayisa. “Sizwe kuqhuma isibhamu siphindelela, sabona ngabasebenzi bebaleka bengena ngaphakathi. Uthe esewile abebemdubula babaleka ngezinyawo babonakala bengena emotweni abebeyipake kude buduze naseYellow Lounge bashaya bachitha. UCele udubuleke nomunye wabasebenzi bakhe besilisa obeseduze kwakhe ngesikhathi ehlaselwa, nesifice bewile naye ngaphandle. Yize bebedubulekile bebesakwazi ukukhuluma njengoba kuyibona abacele ukuthi baphuthunyiswe esibhedlela. Omunye wabashayeli bakhe uthathe enye yezimoto zikaCele wabaphuthumisa esibhedlela,” kusho leli lungu lomndeni. Lithe namaphoyisa afikile athatha isitatimende endaweni yesigameko futhi uqashiwe esibhedlela ngoba abaziwa abamdubulile nokuthi  imbangela bekuyini. UCele kuthiwa udubuleke engalweni nasemhlane. Kwenzeka lesi sigameko nje kunecala elisenkantolo elivulwe wuCele emangalela umkhwekazi wakhe amsola ngokumchapha ngezinhlamba ephinde emhlambalaza. Ingxabano phakathi kwabo isuke nyakenye emva kokuthi uCele esole umkhwekazi wakhe ngokufika kwakhe athathe umkakhe ahambe naye engaxoxile noCele. Imizamo yokuthola uColonel Thembeka Mbele okhulumela amaphoyisa ayiphumelelanga. Imiyalezo athunyelelwe yona ngomqhafazo nangoWhatsApp ugcine engayiphendulanga. Nocingo lakhe belungaphendulwa uma efonelwa. 