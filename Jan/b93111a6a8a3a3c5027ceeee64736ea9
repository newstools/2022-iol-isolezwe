SIMPHIWE NGUBANE UNgqongqoshe wamaPhoyisa, uMnuz Bheki Cele ushayele ihlombe isinqumo senkantolo egixabeza ngodilikajele abayisithupha neminyaka engu-39 inkabi ebibhekene noxhaxha lwamacala okukhona nawokubulala. Inkantolo yesiFunda esiKhaleni igwebe uFisokuhle “Nkani” Ntuli (32) ngamacala okuthiwa enzeka KwaNongoma. UCele uthe ngemuva kokusebenza kanzima kwamaphoyisa eqinisekisa ukubanjwa kukaNtuli, kujabulisile ukuthi inkantolo yenze okufanele yamgixabeza ngesigwebo esinesisindo. UFisokuhle “Nkani“ Ntuli (32) emva kokumlahla ngamacala ngo-Okthoba 2021. Ubebhekene namacala ayisithupha okubulala, elokuzama ukubulala, amabili okuphatha isibhamu esingagunyaziwe namabili okutholakala nezinhlamvu. UNtuli ungomunye wabasolwa abagqigqa enkantolo ecaleni lokubulawa kowayengunozinti we-Orlando Pirates neBafana Bafana, uSenzo Meyiwa, ngo-2014. INational Prosecuting Authority (NPA) isamukele isigwebo yabashayela ihlombe bonke abenze isiqiniseko sokuthi uNtuli ubhadla ejele. Lolu phiko lokushushiswa kwamacala omphakathi luthe amacala uNtuli abebhekene nawo awokubulala KwaNongoma phakathi kuka-2015 no-2018. UNtuli ulahlwe yicala lokubulala uMnuz Bhutiza Sandile Mahlobo ngo-Ephreli 2015, uMnuz Goodwill Bheki Nyembe, wazama nokubulala inkosikazi kamufi, uNolwazi Mngomezulu ngo-2016. UNtuli uphinde walahlwa icala lokubulala izelamani oMnuz Phiwayinkosi Zulu, Mcebisi Zulu noSibusiso Elvis Zulu, nelokubulala UMnuz Siphamandla Mthokozisi Zungu ngo-Agasti 2018. Iphini lenhloko yeNPA esifundazweni, u-Advocate Cyril Selepe, yilona ebelimele uMbuso enkantolo. AboMbuso basebenzise ubufakazi babantu abazibonela uNtuli ebulala ngesihluku. Kwasetshenziswa nobuchwepheshe ukuhlola indawo yesigameko nobufakazi obaqoqwa amaphoyisa endaweni yesigameko. “Zonke izitatimende ezithulelwe inkantolo zichaza ngendlela enesihluku nonya okwabulawa ngayo abagilwa. Imindeni ithe uNtuli wayengenalo ilungelo lokubulala abathandiweyo bayo. Le mindeni ichaze ngobuhlungu nangobunzima kwezezimali ezithole ibhekene nabo emva kokubulawelwa izinsika ebezimise amakhaya ayo,” kusho uNkk Natasha Kara okhulumela iNPA. UNkk Kara, uthe iMantshi uPES Madida egwebe uNtuli ithe kuyolalelwa isicelo sakhe sokukhululwa ngoshwele uma esebhadle iminyaka engu-25 ejele.  