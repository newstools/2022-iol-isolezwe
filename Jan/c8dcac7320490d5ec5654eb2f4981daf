BAGCINE bevumile ukungena ngaphakathi ePhalamende likazwelonke baqale ukusebenza abasebenzi beNational Education, Health and Allied Workers’ Union (Nehawu) izolo. Laba basebenzi abangaphezulu kuka-30, bebeqhinqe ngaphandle kwePhalamende, bala bephetha ukungena ngaphakathi. Unobhala wegatsha lasePhalamende, uMnuz Themba Gubula, uthe bekungesiyo inkinga ukusebenza kodwa into ebiyinkinga yisiqiniseko sokuphepha kwamalungu abo. “Besifuna umqashi asinike into ebhalwe phansi echazayo ukuthi kuphephile ukuthi amalungu ethu angene ngaphakathi kulesi sakhiwo, ezinye zezingxenye zaso ezike zashiswa umlilo,” kusho uGubula. Uthe emva kokuqhinqa amahora ambalwa, umqashi uye wathumela izikhulu zakhe ukuthi zize emalungeni abo ngaphandle kwePhalamende zizobanika amaphepha ebebewafuna. “Siwabhekile, sawafundisisa, sathola ukuthi umqashi uyasinika isiqiniseko sokuthi isakhiwo siphephile ukuthi amalungu ethu angangena asebenze ngaphakathi kuso,” kusho uGubula. Uthi ngesikhathi benikwa amaphepha, akukho abakubonile okusolisayo ukuthi mhlawumbe angaba awomgunyathi. Uthe kodwa bazowathatha bawadlulisele ethimbeni lochwepheshe abazimele abazophinde bawabukisise kahle. “Uma kwenzeka sithola ukuthi kukhona ugcobho okhona, sibayalele abasebenzi bethu ukuba baphinde bahoshe izinyawo ekuneni emsebenzini,” kusho uGubula. Uthe uma kungenzeka kube khona okubi okuthile okwehlela elilodwa lamalungu abo ngaphakathi kulesi sakhiwo, ngeke bananaze, bazothatha izinyathelo zomthetho. “Senelisekile ngoba amalungu ethu anikeziwe into ethi isakhiwo siphephile ukuthi angene asebenze kuso,” kusho uGubula. Uthe ePhalamende banabasebenzi abalinganiselwa ku-1 300 sebebonke, abasebenza kumayunithi ahlukene. Uthe iningi labo lisebenzela emakhaya kwazise imisebenzi eliyisebenzayo ayiphoqi kangako ukuthi beze ePhalamende. Uthe kulaba ebebeqhinqile kukhona kubo onogada, abaphekayo namahlanza isakhiwo. Umsindo ophakathi kwamalungu eNehawu nomqashi kulandela ukusha kwePhalamende okuyisigameko esashiya ezinye zezingxenye zePhalamende zimoshekile emasontweni ambalwa edlule. UMnuz Zandile Mafe oyamaniswa nokudala umonakalo, okumanje uhamba icala enkantolo. 