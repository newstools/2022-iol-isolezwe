KUKHALWA ngomtholampilo okunezinsolo zokuthi  abahlengikazi baphoqa abasuke bezofuna usizo lwezempilo, ukuthi baqale beveze ubufakazi bokuthi bagomile, noma bagome ngaphambi kokuthi bathole usizo. Umtholampilo oseBergville , eMnambithi, kuthiwa ngaphambi kokuthi isiguli sithole usizo kuwona , kumele siveze ubufakazi bokuthi sigomile. Emva kokuputshuka kwalolu daba enkundleni yokuxhumana iFacebook, kukhona abaqinisekise ukuthi lolu daba luyiqiniso futhi luyabahlukumeza abantu abasuke bedinga usizo ezikhungweni zempilo. Abanye baphumele obala ngezinkinga asebeke bahlangabezana nazo. Omunye ubhale kanje: “Mina umhlengikazi wangitshela ukuthi sekuphoqelekile kuyona yonke imitholampilo nezibhedlela.  Okwangimangaza ukuthi ngesikhathi ngidlulela esibhedlela e-Emmanaus, abazange bayiphathe eyomgomo, kangangoba ezinsukwini bengiye kokhipha izinyo kuso lesi sibhedlela bangakusho lokhu. Le nto iyadida,” Omunye uveze ukuthi isihlobo sakhe basiphoqa ukuthi sigome  bethi ngeke basenze lutho singagomile, okwaze kwaphoqa ukuthi sigome singahlosile ngenxa yokuthi sasidinga usizo lwempilo. Kubuye kwavela nokuthi nasemtholampilo waseSandlwana, eNquthu kwenzeka okufanayo. Okhulumela uMnyango wezeMpilo KwaZulu-Natal uMnuz Ntokozo Maphisa ukuqinisekisile ukuthi umnyango  uxhumanile neziphathimandla kule mitholampilo ethintekayo kodwa  zawachitha la mahlebezi. “Sizithintile zombili izikhungo ezithintekayo kodwa ziyaziqhelisa nalezi zinsolo.  Sinxusa amalungu omphakathi ukuthi uma  ehlangabezana nenkinga efuze lena, abike kumphathi  wesikhungo noma ashayele ucingo isifunda ngokushesha,” kusho uMaphisa. Uthe nakuba kugqugquzelwa amalungu omphakathi ukuthi agome ukuze imizimba yawo ikwazi ukumelana negciwane le-Covid 19, kodwa akusiyona inqubo yomnyango  ukuthi abangagomile baphoqwe noma bangasizakali, kuphambene nomthetho. Phambilini ngesikhathi uMengameli Cyril Ramaphosa ethula inkulumo yakhe mayelana nalolu bhubhane nyakenye,  waqinisekisa izakhamuzi zakuleli ukuthi akekho umuntu ozophoqwa ukuthi agome, kodwa kubalulekile ukuthi abantu bawuthathe umgomo ukulekelela ekulweni nokushona kwabantu ngenxa yalolu bhubhane, kanjalo nokugcwala ngokweqile kwezibhedlela. 