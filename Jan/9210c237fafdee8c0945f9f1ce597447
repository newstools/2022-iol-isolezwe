LIBONGA abakubo iphoyisa elisinde ezigebengwini ebeziliphuca imoto ngoMgqibelo. UConstable Sizwe Norman Singano (36) waseWaterloo, eVerulam, utshele Isolezwe ukuthi ubesanda kufika kubo ngesikhathi ehlelwa yilo mshophi. Uthi ubethi uyehla nje emotweni yakhe egcekeni kubo ngesikhathi kuthushuka amadoda amathathu angawabonanga ukuthi aqhamukephi ngoba bekuyisebusuku. “Avele angikhomba ngezibhamu, angithuka, angiphoqa ukuthi ngingene emotweni ngemumva. Ngenze njengoba besho maqede imoto yashayelwa yibo, yakhala amaphepha,” kusho uConstable Singano. Uthe endleleni bezihambe zimxoxisa izigebengu zithi angathuki ngoba zona azifune lutho kuye ngaphandle kwemoto kuphela. Uthe bezihambe zimxoxisa endleleni, ngezinto ezahlukene. Uthi yize kumethuse kakhulu lokhu kodwa ubezama ukuziqinisa. “Kukhona lapho esixoxe khona ngeCovid-19, kwakhona lapho sixoxe khona ngezibhelu zokutatshwa kwezimpahla ezitolo okwenzeke nyakenye, kwaze kwaba ukuthi sixoxa nangama-movie athile. Bengixoxa, ngiziqinisa, yize noma umcabango wokuthi zisengangibulala lezi zigebengu ubulokhu ungihluphe njalo emqondweni,” kusho uConstable Singano. Uthe kukhona isikhathi lapho zimphoqe ukuthi alale phansi khona ezihlalweni zangemumva. Uthe izigebengu zihambe zaze zayofika endaweni ebinamahlathi nesimoba nokuyilapho zifike zamphoqa khona ukuthi ehle emotweni. Uthe kuthe uma ziqeda ukumehlisa, zayobheka ukuthi kukhonani ebhuthini. “Yilapho ezingixakazise khona okwangempela ngoba ebhuthini zifice i-bullet proof yami yomsebenzi, zabona ukuthi kanti ngiyiphoyisa,” kusho uSingano. Uthe zimfune ngo dli isibhamu sakhe somsebenzi, zaphinde zamphoqa ukuthi asho ukuthi i-tracker yemoto ikuphi nendawo. Uthe uzitshelile ukuthi yena isibhamu somsebenzi akasiphathi ngoba kunezingane kubo ezingeke ziphephe uma engahlale egoduka naso eya ekhaya. Uthe uphinde wazichazela ukuthi i-tracker yemoto akayazi. Uthe bahambile ababili nemoto, bamshiya noyedwa kodwa baphinde babuya emva kwesikhashana bazothatha uzakwabo ebebemshiye naye, maqede bamyalela ukuthi akaphume kuleli hlathi emva kwemizuzu emihlanu, bashaya bachitha nemoto yakhe. “Ngiphumile ngahamba ibanga elingelide kakhulu ngaphambi kokuthi ngithole usizo komunye umuzi engingene kuwo,” kusho uSingano. Uthe simthusile isigameko yize noma engakholwa ukuthi izigebengu zimhlasele ngoba nakhu eyiphoyisa. Uthe ucabanga ukuthi bezizifunela imoto nje kuphela. “Ngibonga idlozi lami ngokungisindisa. Namanje uma ngicabanga ngesigameko, ngisathuka,” kusho uSingano. Imoto yakhe i-VW, itholakale izolo eMthunzini. Okhulumela amaphoyisa KwaZulu-Natal uColonel Thembeka Mbele ukuqinisekisile ukuthi uzakwabo utholakale ephila futhi ephephile. “Imoto yona itholakale ngaseMpangeni. Singakuqinisekisa ukuthi igcinwe ephawundeni yaseSikhawini. Kanti singakuqinisekisa ukuthi ngesikhathi ehlaselwa umgilwa, ubengaphethe sibhamu,” kusho uMbele. 