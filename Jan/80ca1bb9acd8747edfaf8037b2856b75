ABANGAKAWUKHIPHI umculo wabo, basenethuba lokuthi bakwazi ukungenela imiklomelo yezindondo, amaSouth African Music Awards (SAMA) ngoba kuzomukelwa nomculo ophuma kusasa njengoba kuvalwa ngoMsombuluko. Okhulumela amaSama, uLesley Mofokeng, uthi abaculi abazokhipha kusasa ngoJanuwari 30, bazokwazi ukuwangenela. “ Uma kukhona osenesifiso sokuthi angenele amaSama kodwa obezitshela ukuthi ngeke esakwazi ukuwangenela, usenalo ithuba noma ngabe umculo wakhe uzophuma ngoJanuwari 30. Uma ungumculi oseke waqopha umculo kusuka ngoFebhuwari wonyaka odlule, akukho okungakuvimba ukuthi ukwazi ukungenela amaSama ngomculo wakho omusha ozophuma ngoJanuwari 30,” kusho uLesley. Uthe okunye okungenzeka kushintshe kulo nyaka kumaSama, ukuthi abantu bawathamele bukhoma kodwa yinto abasayibhekisisa ukuthi ingenzeka kanjani ngoba isibalo sabantu abathamela umcimbi sisesincane. “ Kuyisifiso sethu ukuthi abantu babe yingxenye yamaSama kulo nyaka ukuze abuyele esimweni sakudala. Sifisa u-2022 kube wunyaka ohlukile kumaSama njengoba abesingathwa kusetshenziswa izinkundla ze-internet,” usho kanje. Okunye athe bayakugqugquzela kulo nyaka, ukuthi nabaculi asebenesikhathi bekhona endimeni bawangenele. Abazoqokwa kuwona uthe bazomenyezelwa ngo-Ephreli, bese umcimbi omkhulu ube ngoMeyi. Uveze ukuthi kusaxoxiswana ngendawo azosingathelwa kuyona. Nyakenye iBlaq Diamond izidlele amahlanga kule miklomelo, yaphinde yathatha nendondo ebalulekile ye-Artist of the year. 