SIMPHIWE NGUBANE UMNYANGO wezokuThutha uthi uzosiphonsela inselelelo isinqumo senkantolo enqume ukuthi awuvumelekile futhi awukho emthethweni umthetho, i-Aarto Act. Inhlangano i-Organising Undoing Tax Abuse (Outa) yafaka umnyango enkantolo ifuna uchithwe lo mthetho. Inkantolo eNkulu ePitoli ngesonto eledlule ivune i-Outa, yathi i-Administrative Adjudication of Road Traffic Offence (Aaarto) yinto engekho emthethweni. Ngokwe-Aarto, umshayeli uqoqa amaphuzu njalo uma ephula umthetho womgwaqo kuthi ngokuhamba kwesikhathi  ilayisensi yakhe yokushayela ihoxiswe noma imiswe. UNgqongqoshe wezokuThutha, uMnuz Fikile Mbalula izolo uthe i-Aarto imqoka kakhulu ekwethulweni kwemithetho emisha yemigwaqo eNingizimu Afrika ebuswa ngentando yabantu. “Ubalulekile lo mthetho ngoba ushintsha indlela yokuziphatha kwabashayeli futhi ujezise abaphula imithetho yomgwaqo. Ingakho sithathe isinqumo sokuthi siphonsele inselelo isinqumo senkantolo,” kusho uMbalula. Uthe ngalo mthetho uhulumeni uhlose ukwehlisa isibalo sezingozi ezidlula nenqwaba yemiphufumulo yabantu. UMbalula ukusho lokhu ngesikhathi eseGrasmere Toll Plaza eGoli ethula isibalo sezingozi zamaholidi. Uthe kushone abantu abangu-1,685 kusukela ngoDisemba 1, 2021 kwaze kwaba uJanuwari 11 nonyaka. Lesi sibalo uthe sinyuke ngo-14% uma siqhathaniswa nesabantu abangu-1,448 abashona ngesikhathi esifanayo ngonyaka odlule. Izingozi eziningi zidalwe abawela umgwaqo endaweni engafanele, isivinini, imigwaqo emanzi eshelelayo, abadlula ezinye izimoto endaweni engafanele nesimo sezulu esingesihle. Kuvele nokuthi sehle ngo-6.5% isibalo sabashone ezingozini zomgwaqo KwaZulu-Natal ababe ngu-275 besuka kwabangu-294 ngonyaka odlule. EGauteng zikhuphuke ngo-15.5% izibalo zabashonile zisuka ku-194 ngo-2020/21, zakhuphukela ku-226 onyakeni u-2021/22. Kuboshwe abashayeli abangu-1 586 abebeshayela bephuze utshwala, Ngokwezibalo ezikhishwe uMbalula izingozi eziningi zimbandakanye izimoto ezincane, ezithutha impahla. amatekisi namaloli. Bezenzeka phakathi kuka-5 no-7 ntambama ikakhulukazi ngezimpelasonto.    