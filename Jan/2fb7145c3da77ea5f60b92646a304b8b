UMPHAKATHI waseNkanini, emijondolo engaseBonela, eThekwini, obuvutha ungabaselwe, kuthiwa ubusukhathele ukuphathwa “ngamabhoklolo endawo” owashise wawabulala ezintatha zayizolo. Amadoda amathathu ashiswe abulawa ezimpambanweni zomgwaqo uWiggins noBlinkbonnie. Isolezwe linikele endaweni yesigameko lathola ngabaxoxe nabo ukuthi kuthiwa la madoda abecanasa, ewuhlupho emphakathini kusuka ngo-2017. Abesolwa ngokudlwengula, ukubulala nokuhlukumeza abantu abangakwazi ukuzilwela. Umthombo ocele ukuthi lingavezwa igama lawo, uthe empeleni amadoda abeyisithupha esephelele kodwa umphakathi ukwaze ukubamba amathathu awo, lawa amanye amathathu abaleka, kumanje agcwale amathafa. Umthombo uqhube wathi, ukushiswa kwawo kuza emva kwesigameko lapho eshise khona umuntu kuyo imijondolo obenqaba ukushiya umjondolo wakhe. “Kulesi sigameko esicasule umphakathi, kuthiwa ashise owesilisa abefuna ukuthi ashiye umjondolo wakhe. Vele kuwumkhuba wabo ukuthi abheke labo abangenamandla okuzivikela, babaphoqe ukuthi bashiye imijondolo yabo. “Bebevele bathi bakunika izinsuku ezimbili ukuthi uphume uphele endaweni, ushiye mjondolo wakho. Uma ugoloza, kuphakathi kokuthi bayakubulala noma bayakudlwengula. Uma usheshe walalela umyalelo wabo, bebesala bawudayise ngemali elinganiselwa kuR30 000 umjondolo wakho,” kusho umthombo. Uthe esigamekweni sangoDisemba, baphoqe ngenkani isalukazi ebese sihlale iminyaka emijondolo ukuthi sizibone ukuthi siphuma sibhekaphi. Kuthiwa ngokwesabela impilo yaso, senze njengoba siyalelwe, kumanje umjondolo waso usuhlala omunye umuntu owawuthenga kuwo “amabhoklolo”. “Lesi salukazi bekukudala besixhaphaza ngoba bebegada ukuthi sihola nini impesheni yaso, maqede bafike bazoyithatha yonke. Bebesisabisa ngokuthi bazosibulala uma sike salubika emaphoyiseni lolu daba,” kusho umthombo. Uqhube wathi nakuba isenzo somphakathi singathathwa njengesimbi kodwa umphakathi ubusukhathele ukuphiliswa lubhojozi yila mdoda. Ngesikhathi Isolezwe  lihambele endaweni, lifice isakhona imoto yabo abashiselwe kuyo. Okudide Isolezwe ukuthi isidumbu soyedwa wala madoda besisakhona kuyo imoto kanti ngokombiko wamaphoyisa, ezimbili zithathiwe endaweni yesigameko. Akucaci ukuthi amaphoyisa asishiyeleni isidumbu sesithathu ngoba besibonakala ukuthi isidumbu, yize sishile, sesihanjwa nayizimpukane. Okhulumela amaphoyisa KwaZulu-Natal, uColonel Thembeka Mbele, uthe ngezintatha zayizolo amaphoyisa athole umbiko omayelana nemoto ebisha eduze kwekhona lomgwaqo uBlinkbonnie noWiggins endaweni yaseNkanini. “Amaphoyisa uma efika endaweni yesigameko athola ukuthi imoto ishe yangqongqa, izicabha zayo zivuliwe. Kutholakale izidumbu ezimbili ebezihleli ezihlalweni zemoto zangemuva. Le mizimba ibishe ngendlela yokuthi bekungabonakali ukuthi ngeyobani,” kusho uCol Mbele. Uthe okwamanje imbangela eholele ekutheni kubulawe laba bantu ayikaziwa. Uthe kuvulwe icala lokubulala esiteshini samaphoyisa saseCato Manor elisazophenywa ngamaphoyisa. 