ABAZALI nabafundi abathole izikhala ngomzuzu wokugcina bebesagcwele ezitolo zomfaniswano izolo ukuze namhlanje bafike begqoke imifaniswano efanele ezikoleni. UNksz Sinenhlanhla Mkhize unina kaLwandile Majozi (10) oyofunda uGrade 5 eMariannhill Primary,  ungomunye wabazali ebebethenga umfaniswano izolo, uthe uLwandile ubefunda eNtinyane Primary isikole sigcina kwaGrade 4. Wafaka isicelo kwezinye izikole kanti ubelokhu esohlwini lwabalindile waze waphendulwa ngoMsombuluko. " Umfaniswano ngiye ngiwuthenge ngoDisemba kodwa bengingeke ngikwazi ukuwuthenga  ngoba ubengenaso isikole,"  kusho yena. ULwandile uthe akasakwazi nokuzibamba ngendlela asejahe ngayo ukuya esikoleni esisha. " Ngiyasithanda sikole sami esisha sihle, ngizothola nabangani abasha kuso,"  kusho yena. UNkk Lephina Danisa waseMayville  obezothengela umzukulu wakhe uSesamisabelo Tom (12) ofunda uGrade 7 eWiggins Primary, uthe ubengazimisele  ukuthenga umfaniswano omusha  ngalesi sikhathi ngoba akasithandi isiphithiphithi  kodwa uphoxwe ukuthi umfaniswano obuthengwe phakathi nonyaka nyakenye ubungasamlingani umzukulu wakhe. " Lo mfaniswano anawo musha kabi kodwa uthe uyawulinganisa ngoMsombuluko, waba mncane ngabona ukuthi ngeke akwazi ukuya ngawo esikoleni,  kudingeke ngivuke naye azolinganisa omusha. Ngizothenga owodwa  ngoba ukhula ngamandla kungenzeka phakathi nonyaka kudingeke omunye,"  kusho uNkk Danisa. UNksz Mandisa Cele waseLovu,  uthe akalalanga udadewabo uNqobile Makhoba (5) oyofunda ugrade R esikoleni e-Andrew Zondo Primary, ethi abasheshe bahambe ngoba uzophela umfaniswano  ezitolo. Uthe unina uphuzile ukuthatha isinqumo sokuthi uNqobile uzofundaphi ubelokhu engabaza waze wasithatha sekuhambe isikhathi isinqumo yingakho umfaniswano bewuthenge ngosuku olwandulela olokuvulwa kwezikole. Imenenja yesitolo esidayisa umfaniswano iGem School Wear, uMnuz Mohammed Pandor, uthe kuleli sonto lesi sitolo simatasatasa futhi sivula amahora engeziwe ngoba baningi abazali abafikayo bezothenga ngalesi sikhathi. " Abazali abaningi bathi bathenga emuva kwesikhathi nje ngoba nabo bebesalinde ukuthi izingane zabo zamukelwe ezikoleni abafake izicelo kuzo. Abanye bazoshintsha ngoba umfaniswano othengwe ngoDisemba awusazilingani izingane," kusho uPandor.