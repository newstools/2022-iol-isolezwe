SESIPHELILE isikhathi sokuthi  i-Afrika njalo ihlale isemsileni emazweni okufanele athole imigomo yeCovid-19 nokuthi ngaphambi kokuthi iyithole  kumele iqale incenge amazwe anothile okuyiwo asuke e-ode imigomo eminingi. Lokhu kushiwo wuMengameli Cyril Ramaphosa, ophinde abe wusihlalo we-African Union, ngesikhathi kwethulwa ngokusemthethweni isikhungo esizokhiqiza imigomo yeCovid-19 iNANT-SA esiseCape Town, izolo. Uthe ukuhlasela kweCovid-19 e-Afrika kuveze izinselelo eziningi zezempilo kuleli zwekazi phakathi kwazo okubalwa izinselelo zokutholwa kwezifo, ukwelashwa kwazo nokukhiqizwa kwemigomo. Uthe ngenxa yalokhu sekusungulwe ikhomishini ezobheka ososayensi ezwenikazi ukuze kuzohlanganiswa ulwazi ngoba kuyabonakala ukuthi  lingakwazi ukuzikhiqizela imigomo yalo ngokolwazi nososayensi abakhona. "Sidinga ukusebenzisana okuhle phakathi kwezikhungo zezempilo zikahulumeni, ezezimele  nezinhlangano zezempilo ezikhona kulo izwekazi,"  kusho yena. Lesi sikhungo kulindeleke ukuthi sikhiqize imigomo engu-1 billion ngonyaka. Uthe nakuba bezikhona izinselelo i-Afrika ehlangabezane nazo ngesikhathi kufika iCovid-19  kodwa i-Afrika ilwenzile  uhlelo lokuthi ihlangane bese ithenga imigomo nezinye izinsiza zokuvikela iCovid-19  ngokuhlanganyela. " Isu lethu lokuthenga  ngokubambisana lisebenzile futhi ligcine selisetshenziswa nakwamanye amazwe," kusho uRamaphosa. Lesi sikhungo silethwe kuleli ngenxa yokubambisana phakathi kukaDkt Patrick Soon-Shiong ozalelwe kuleli kodwa osezinze phesheya. UDkt Soon-Shiong ungumsunguli weNANTWorks ebambisene neNingizimu Afrika ukuze kuthuthukiswe ezempilo e-Afrika. UNgqongqoshe wezeMpilo kuleli, uDkt Joe Phaahla, uthe kubajabulise kakhulu ukuthi isikhungo esinobuchwepheshe obuphezulu okulindeleke ukuthi sibe wusizo ekutheni kwelashwe izifo e-Afrika sakhiwe kuleli. "Okusijabulisa kakhulu ukuthi lesi sikhungo asizogcina ngokukhiqiza imigomo yeCovid-19  ewuhlobo olusha okuhloswe ukuthi luvikele ukuthi umuntu angangenwa ileli gciwane, sizobuye sikhiqize nemithi yokwelapha ezinye izifo ezihlasele e-Afrika ezifana nomdlavuza webele, iHIV nesifo sofuba. Sinethemba lokuthi ubuchwepheshe obusetshenziswayo buzosiza ekutheni sikwazi ukulwa nezifo siyi-Afrika,"  kusho uDkt Phaahla. 