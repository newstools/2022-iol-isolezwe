SIMPHIWE NGUBANE KUBOSHWE abantu abangu-2 064 esikhathini esiyisonto KwaZulu-Natal, ngamacala anhlobonhlobo okukhona kuwona awokubulala, awokudlwengula, ukushaya ngenhloso yokulimaza namanye. Lokhu kuvezwe yisitatimende samaphoyisa ngababoshwe phakathi kukaJanuwari 17 noJanuwari 24, nonyaka. Kuboshwe abantu abangu-43 ngamacala okubulala; abawu-24 baboshelwa awokuzama ukubulala; abangu-20 zabakhalela ngamacala okuphanga; kube abangu-53 ababoshelwe amacala athinta ucansi. Iningi labantu abangu-423 liboshelwe ukushaya ngenhloso yokulimaza; abawu-95 ukugqekeza nokweba; ababoshelwe ukukhwabanisa nokubamba inkunzi babe ngu-223 nabangu-467 ababoshelwe abacala athinta izidakamizwa. Okhulumela amaphoyisa KwaZulu-Natal, uColonel Thembeka Mbele, uthe kulokhu kukhuculula amaphoyisa ashaqe izimoto ezingu-52 okukhona ebezebiwe, ezinye zidunwe kubanikazi bazo zisetshenziselwa ukwenza izenzo zobugebengu. “Kushaqwe izibhamu ezingekho emthethweni ezingu-107 nezinhlamvu ezingu-503. Kushaqwe notshwala. Abasolwa bavele ezinkanto ezahlukene ngamacala anhlobonhlobo bakhululwa ngebheyili, abanye basagcinwe ezitokisini,” kusho uCol Mbele. Uthe amaphoyisa azoqhubeka nokukhuculula ukungcola, elwa nobugebengu obukhungethe imiphakathi. 