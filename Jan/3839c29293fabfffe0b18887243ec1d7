KUVUKA amaminithi kwiSilo uMisuzulu Zulu kaZwelithini, uma sibona indlela esesekwa ngayo nguMntwana waKwaPhindangene, uMangosuthu Buthelezi, selokhu sithathe isihlalo. Sisho kanje iSilo, njengoba sibhekene nezinselelo selokhu kwaphakanyiswa igama laso futhi nodaba lwesihlalo sobukhosi lusenkantolo. Ngokusho kukaMisuzulu, uButhelezi ulokhu emi nanye njalo kanti wayekhona kutshwalwa iSilo samaBandla uGoodwill Zwelithini. UMisuzulu uthi uShenge umeseka noma esegxekwa ngabanye abantwana baseNdlunkulu, abangeneme futhi abangakwamukeli ukubekwa kwakhe kwesobukhosi. Lokhu iSilo sithi sikuthatha njengesibusiso ngoba kwakunguButhelezi oyaweme nayise kuzona zonke izimo ayebhekane nazo. "Ngithokoza kakhulu Ndunankulu kaZulu, uMntwana waKwaPhindangene ngoba sibambisene naye kunzima kunjalo. Kwesinye isikhathi ngiye ngimzwele ubuhlungu bokuthi nasengonyameni endala, nguyena owayekade egijima. Nangesikhathi sami manje, usagijima. Ngakho nina beSilo, sinenhlanhla ukuthi uNkulunkulu usasigcinele yena ngoba kuyabonakala ukuthi unathi. UNkulunkulu usasibhekile isizwe sikaZulu, kukhulu akuhlose ngaso. Ngiphakamisa ukuthi umoya wenu ungaweli phansi, kuhambe ngendlela njengesizwe esizigqajayo," kusho iSilo. Uphinde wabonga nezinduna nangesibaya esakhiwe KwaKhangela wathi kuyizimpawu zokuthi konke kuzohamba kahle. Akazange alishiye ngaphandle ibandla lamaNazaretha, wabonga uNyazi ngokubusisa isibaya. Unxuse amabutho abefike ngezinkani emcimbini, ukuthi aqhubeke nokumela amasiko futhi angaphazanyiswa yizinkinga ezikhona. UMisuzulu unxenxe amabutho ukuthi aphume ngobuningi bawo maduze nje, ngomcimbi womkhosi wamaganu ozoba eNgwavuma. "Ngijabule ukubona ibutho elingaka, ninginikeza ithemba nodoloqina ukuthi nikhona eduze kwami. Ningakunaki ukuthi ubani uthini, niyayazi inkosi yenu. Ngakho nami sizwe sikaMageba, ngizithola ngizinikela kinina, " kusho iSilo uMisuZulu. 