IHHOVISI leMenenja yoMkhandlu wase-Alfred Duma eMnambithi lithe akukho okuningi elizokwenza ngaphandle kokulinda umbiko ozokhishwa yinkampani yomshwalense odabeni lokushayiseka kwemoto ebisetshenziswa iMeya yalo Mkhandlu. Lokhu kulandela ukuthi okhulumela i-ANC egatsheni iJosiah Gumede, uMnuz Bheki Khanyile ekhiphe isitatimende esishubile  eveza ulwazi lokubandakanyeka kwale moto engozini yomgwaqo okuwudaba okuthiwa belufihliwe. IMenenja yalo Mkhandlu, uNksz Sibusisiwe Ngiba uthe inkampani yomshwalense imatasa ngophenyo, kanti uma isithole umphumela, izowubonisa umkhandlu uveze ukuthi yini okufanele uyenze. UNksz Ngiba uthe benguMkhandlu bayaziqinisekisa izindaba zokuthi imoto shayiseke engozini yogwaqo ngempela. Uthe yashayiseka ngoDisemba 27 ngesikhathi umshayeli wayo eye eBabanango eyolanda iMeya, uMnuz Zama Sibisi. Uthe ngokombiko abawuthola, imoto ediliva izimpahla yayizama ukudlula itekisi eyayimile, kanti ngesikhathi yenza njalo izoshayisa imoto yomkhandlu esetshenziselwa ukuthwala iMeya. “Umbiko wengozi ukhomba ukuthi iMeya yayingekho phakathi kule moto ngesikhathi kwenzeka ingozi,” kusho uNksz Ngiba. Uthe ukuzama ukuqondisa amampunge akhulunywa ngale moto, ivunyelwe ukuhamba ezindaweni ezingawakhele umkhandlu i-Alfred Duma. Uphinde wakuvuma ukuthi iMeya isebenzisa imoto ebolekiwe, okuyinto evamisile ukwenzeka uma enye yezimoto ezihamba ubuholi bomkhandlu ibandakanyeka engozini noma inenkinga ethize. Uthe bayathola ukuthi kunezinsolo ezithi iMeya ibizijuxuza, izijabulisa nabangani besifazane kodwa bona bewumkhandlu bafisa ukuziqhelanisa nalezo zinsolo. Uqhube wathi umkhandlu akukho ukuphawula ozokwenza mayelana nalezo zinsolo. “Izingozi ezibandakanya izimoto zomkhandlu zinendlela yazo ezisingathwa ngayo. Indlela esetshenziswayo iyafana kubo bonke omasipala ezweni lonke. Asikwazi ke ukuthi thina siqagele noma sikhethe ukuphenya imibiko yezingozi ngendlela yethu sodwa encike emizweni yabanye abantu ngenxa yezepolitiki,” kusho uNksz Ngiba. UMnuz Khanyile obhobose leli thumba uthe bafuna luphenyisiswe udaba lokushayiseka konyanyavu lwemoto yomkhandlu ehamba iMeya. Le moto ewuhlobo oluphambili lweMercedes-Benz kuthiwa kuvele ngoLwesithathu olwedlule ukuthi yashayiseka ngesikhathi ibandakanyeka engozini eNquthu. Ngokusho kukaKhanyile, udaba lokushayiseka kwayo yinto umkhandlu obungayithi vu. Uthi kuyabaxaka lokhu ngoba zihlale zikhulunywa zonke izigigaba ezehlela umkhandlu uma kungekho okusolisayo kuzona. Uthe batholile ukuthi imoto ishayiseke ngesikhathi iMeya izihambele izindlela zayo ezingahlanganise lutho nomsebenzi womkhandlu. Uthe bathole ukuthi ibihamba nabangani bayo besifazane ngesikhathi yehlelwa ilomshophi, futhi ibizishayelela, okuwumthetho ophambene nendlela okufanele izimeya zisebenzise ngayo izimoto zomkhandlu. “Sifuna luphenyisiswe lolu daba oluhambisana nokungaziphathi ngendlela kweMeya. Kuyajabhisa nokho ukuthi iMeya ingenza isenzo esifana nalesi ekubeni kungakapheli nasikhathi esingakanani ingene ebuholini bokuhola umkhandlu,” kusho uKhanyile. Uthe akukaze kube yinkinga ukuphuma kwemoto yomkhandlu iya endaweni ekude nawo, inqobo nje uma ihambe ngokomsebenzi womkhandlu. “Sitholile ukuthi iMeya ibingayile kokwenza into ehlangene nomkhandlu kodwa ibiyozijuxuza nabangani bayo besifazane ngesikhathi yehlelwa yile ngozi,” kusho uKhanyile. Uthe iyabathusa indlela umkhandlu othule ngayo ngalolu daba. Uthe kumanje bezwa kuthiwa iMeya isebenzisa imoto yokubolekwa, nayo ekhokhelwa umkhandlu. “Uma lokho kuyiqiniso, lokho kuzobe kusho ukuthi kuthwaliswa kanzima umkhandlu ovele udonsa kanzima ngakwezezimali,” kusho uKhanyile. 