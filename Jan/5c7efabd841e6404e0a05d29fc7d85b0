UKUHLELWA kwezemfundo ngendlela eyiyo, kunganciphisa isibalo sezitshudeni ezifundela imikhakha okungaqashwa kakhulu kuyo. Lokhu kushiwo yizishoshovu kwezemfundo ezilwela ukuthi izikhungo zemfundo ephakeme zifundise ngemikhakha edingekayo, imfundo yamahhala. Bafuna nokuthi kube nokuxhumana phakathi kwezikole namanyuvesi ukuze kungabi nezinkinga zokuthi izifundo ezenziwe ngabafundi ezikoleni, zifike zingakwazi ukubavumela ukuthi bafunde lokho abasuke befisa ukukufundela. UMnuz Lindokuhle Xulu, isishoshovu seFees Must Fall, uthi iNingizimu Afrika, idinga ubambiswano ngohlelo lokufundwa ezikoleni ukuze lulungiselele umfundi ukuthi akwazi ukungena esikhungweni semfundo ephakeme, aphothule abe namakhono adingwa ngabaqashi. " Akukho ukubambisana nokubonisana ngokuthi uhlelo lwethu lwezemfundo lunikezelane. Umfundi uphuma esikoleni ehlelile ukuthi uyofundela muphi umkhakha, uma esefika enyuvesi izifundo zakhe aziqondile. Kuyenzeka, (umfundi) abe nesifundo esibalulekile esidingekayo kulowo mkhakha kodwa ezinye zingahambisani. Lokho kwenza agcine esefundela into angayithandi. Isitshudeni esesigogode enyuvesi asiyona lento efunwa ngumqashi. Ngiyavuma imisebenzi ayikho kodwa ukube lokhu kuhlekile, ngabe baningi abantu abaqashekayo," kubeka uXulu. UNksz Busisiwe Seabe, uthe okunye okwengeza izinkinga ukuthi amaTVET okumele afundise amakhono, ukuze abantu bakwazi ukuzisebenza, athathwa ngokuthi afundisa imfundo ephansi kuneyamanyuvesi. " Ingaphandle lamaTVET lilodwa nje, uma uliqhathanisa nenyuvesi kuphela ithemba. Mahle amabhilidi amanyuvesi futhi ayanakekelwa ngisho ubona isithombe ufisa ukuyonyathela khona. Kuthi ema-TVE,  amabhilidi awo madala ayawa. Umfundi engakangeni ngaphakathi uvele abuke lokhu akhethe ukuya enyuvesi noma bekumele aye eTVET," kusho uNksz Seabe. Uqhube wathi uhulumeni unesikhwama sokuxhasa abafundi ngemali yokufunda iNSFSAS kodwa lolu hlelo alumkhokheli umfundi aze aqede. Kuyenzeka akhokhelwe unyaka owodwa noma emibili emuva kwalokho, kuthiwe akazibonele. "Umsiza kanjani umfundi uma ezoxhaswa iminyaka emibili kuthiwa  akaqhubeke ngani?" kubuza uSeabe. 