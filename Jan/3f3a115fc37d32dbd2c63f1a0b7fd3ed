BONISWA MOHALE IMPILO isazoba nzima kubantu baseNingizimu Afrika njengoba iBhange loMbuso iSouth African Reserve Bank (SARB) linyuse imali mboleko (repo rate) ngo-25% yaba wu-4% isuka ku-3.75%. IMPILO isazoba nzima kubantu baseNingizimu Afrika njengoba iBhange loMbuso iSouth African Reserve Bank (SARB) linyuse imali mboleko (repo rate) ngo-25% yaba wu-4% isuka ku-3.75%. Umphathi weSARB uMnuz Lesetja Kganyago uthe amalungu amane avotele ukunyusa i-repo rate kanti lilodwa elivotele ukuthi  mayinganyuswa. Phakathi kwezizathu eziphoqe ukuthi iSARB inyuse imali mboleko wukunyuka kwamandla emali aku-5.9%, ukunqanyulwa kukagesi nokunye okwenzeka emhlabeni jikelele okubalwa okwenzeka kumabhange oMbuso kwamanye amazwe. USolwazi Bonke Dumisa, oyisazi somnotho nezomthetho ubadonse ngendlebe abantu baseNingizimu Afrika wathi ababophe izifociya ngoba impilo isazoba nzima. “Bophani izifociya ngoba isimo sisazoba nzima, silindele ukuthi imali mboleko iqhubeke nokunyuka. Ngesonto elizayo silindele ukuthi kunyuke uphethroli ngoba kuyimanje umphongolo ka-oyela ongahluziwe ubiza ngaphezu kuka-US$90,” kusho uDumisa. Ugxeke iSARB ngokushesha inyuse imali mboleko esho nokuthi lokhu kushaya kakhulu abampofu. UMnuz Mervyn Abrahams wenhlangano eyenza ucwaningo ngamanani okudla nesimo senhlalo i-Pietermaritzburg Economic Justice & Dignity Group, uthe ukunyuka kwemali mboleko kuzoshaya kakhulu abampofu ngoba ukudla kumba eqolo kuyimanje. Uthe abampofu bathwele ijoka lokubiza kokudla, ugesi, imali yokugibela , ukubiza kukaphethroli nezinye izindleko abangenawo amandla okuzilawula. Ukhale ngokuthi imiholo yabantu ayinyuki ngendlela yokuthi bakwazi ukubhekana nazo zonke izindleko zabo kodwa bazithola sebencozula lapha nalaphaya ukuze kuqhubeke impilo. 