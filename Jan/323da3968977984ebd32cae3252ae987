SIMUNCU isimo ehostela laKwaMakhutha, eThekwini, kulandela ukudutshulwa kubulawe abantu besilisa abane. Kulesi sigameko esenzeke ngeSonto kuthiwa kuqhamuke abesilisa ebebehamba ngemoto engaziwa, bangabuza mkhuhlane, badubula amadoda ayishumi abezihlalele ngaphansi kwesihlahla emthunzini. Kuthiwa kulesi sigameko, amadoda amathathu kubagilwa okungoMnuz Bongani Ngcongo (34), Ayanda Ngcongo (32) noNkululeko Sabela (25)  afele emtholampilo wendawo ngemumva kokuphuthunyiswa khona kanti eyesine, uMnuz Masithela Mkhize (56) ufele esibhedlela iRK Khan. Kuthiwa kwembulwa kwembeswa kwabayisithupha abasasesibhedlela namanje. Ngesikhathi Isolezwe lihambele le ndawo, lifice kukhala ibhungezi ekhaya labanye babagilwa. Lithe uma libuza kwathiwa basaye emakhazeni lapho kugcinwe khona izidumbu, kanti abanye bayobheka laba okwembulwa kwembeswa kubo esibhedlela. Ubuthi uma uqhamuka uzongena ezindlini zomakhelwane ebezivuliwe, uzama ukuzobuza ngesigameko, bavele bavale iminyango, babaleke bayophuma ngeminyango engemumva. Elinye ilungu lomphakathi elikwazile ukuba nesibindi sokukhuluma neSolezwe kafishane lithe njengoba Isolezwe libona kuthule kuthe cwaka emgwaqweni, akubi njalo ngezinsuku ezijwayelekile. “Abantu bagcwala ezitaladini, bahambe ngokukhululeka kodwa emva kwalesi sigameko, akukho muntu ofuna ukuhamba hamba emgwaqweni elwayiza engazi ukuthi wenzani ngoba angaze ahlangabezane nalezi zigebengu. Abantu bazivalele ezindlini, bayasaba, basathukile,” kusho ilungu lomphakathi. Elinye lithe okunye okuthuse abantu abaningi kwenza bangafuni ukukhuluma, ukuthi ngezithuba zantambama khona ngosuku kwesigameko, kuqhamuke abanye besilisa ebebehamba ngemoto engaziwa bafika bazibiza ngamaphoyisa kanti abasiwona. “Kuthe sekufika amaphoyisa angempela aveze izigqebhezana zawo ezifakazela ukuthi angabantu bomthetho, aqinisekise umphakathi ukuthi wona ayaqala ukuza endaweni, bavele bathuka ke abantu ngoba ababange besazi ukuthi laba abakhulume amampunge bathi bangamaphoyisa, inhloso yabo bekuyini nokuthi kanti kahle hle bebengobani,” kusho ilungu lomphakathi. Uyise woyedwa wababulewe, othe uzokhuluma kuphela uma igama lakhe lingavezwa ngoba ubona engaphephile, uthe isigameko senzeke emva kokuqeda ukudla isidlo sakusihlwa. “Ngizwe into ebikhala njengeziqhumane. Ngesikhathi ngizwa ukuthi lo msindo uyaqhubeka, ngibe sengilunguza ngewindi, lapho ngibone amadoda amabili abephethe izibhamu ezinkulu, edubula yonke indawo,” kusho yena. Ozibonele ngawakhe abalisa bedutshulwa, uMnuz Bonga Hlabisa uthe bekungu-04.10 ntambama ezihlalele endlini yakhe ngesikhathi ezwa imoto idlula. “Ngithe uma ngilunguza ngewindi, ngabona amadoda ehla kuyo , aqala adubula ebhekise kubagilwa. Namanje ngisathuthumela uma ngicabanga ngengikubonile. Phakathi kwabafile kukhona nabangani bethu. Kanti nalaba abasesibhedlela kwembulwa kwembeswa kubo,” kusho uHlomuka. Uthe iningi labo livela ezindaweni ezahlukene esifundazweni sonke kodwa ke abaningi bavela eMid-Ilovo, abanye bavela eMkhomazi. Uthe kuvamisile ukuthi ngamaSonto, kuhlanganwe ngaphansi kwesihlahla kuxoxwe ngezasemakhaya. Okhulumela amaPhoyisa KwaZulu-Natal, uColonel Thembeka Mbele uthe amaphoyisa athole umbiko owabizela endaweni yesigameko ngabo-4 ntambama emgwaqweni uBra Mbatha Lane KwaMakhutha, maqede anikela lapho. “Athe uma efika athola amadoda amathathu alinganiselwa eminyakeni engu-24 kuya kwengu-28 enamanxeba okudutshulwa . Baphuthunyiswe emtholampilo nokuyilapho befike bashonela khona,” kusho uMbele. Ukuqinisekisile ukuthi abagilwa bebezihlalele ngaphansi kwesihlahla ngesikhathi behlaselwa amadoda abesemotweni engaziwa evele yaqhamuka esithubeni. “Laba abanye abayisikhombisa abalimele baphuthunyiswe esibhedlela ukuyothola usizo oluphuthumayo. Isizathu sosokubulawa kwalaba besilisa, besingakaziwa njengoba uphenyo lusaqhubeka. Kuvulwe amacala okubulala nawokuzama ukubulala esiteshini samaphoyisa saKwaMakhutha,” kusho uMbele. 