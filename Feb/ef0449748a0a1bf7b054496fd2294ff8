BONISWA MOHALE IDUBE Trade Port iyaziqhathulula odabeni lwenkampani yamaselula, iMara Phones, esolwa ngokuxhaphaza abasebenzi futhi egcine ngokuwa. IMara Phones, eyayixhaswe ngoR492 million, yayithembise ukuqasha abasebenzi abawu-450 kodwa lokhu kwangenzeka njengoba yathi isazama ukungena emakethe yakuleli kwaqubuka iCovid-19. Abasebenzi baveza ukuthi bebengaholelwa ngesikhathi futhi namanje abazi noma bazoyithola yini impesheni yabo emuva kokuthi le nkampani iwe ingabanikezanga izincwadi zokuthi bayadilizwa. IDube Trade Port, lapho ifemu yeMara Phones ibikhona, ithe ayikwazi ukukhuluma ngezindaba zaseMara ngoba yona inika izinkampani indawo yokusebenzela. Ithe umsebenzi wayo wukuqinisekisa ukuthi iyisizinda sokukhulisa umnotho esibhekelela isiqashi (izinkampani) ngendawo yokusebenza nezinye izidingo. “Siqinisekisa ukuthi izinkampani zinendawo yokusebenza. Asikwazi ukukhuluma ngesimo sazo nokunye okuzithintayo. Siyibonile imibiko yabezindaba ngodaba lokuthi iMara Phones ibingabaphethe kahle abasebenzi. SiyiDube Trade Port sizibophezele ekuqinisekiseni ukuthi indawo yokusebenza iphephile, ayibeki engcupheni impilo yabasebenzi nokuthi yonke imithetho iyalandelwa,” kusho abeDube Trade Port esitatimendeni. Bathe bayayiseka imizamo ye-Industrial Development Corporation yokuthola abanye abatshalizimali abazoqinisekisa ukuthi iMara Phones isebenza kahle. 