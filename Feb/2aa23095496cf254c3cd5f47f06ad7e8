OKHULUMELA amaphoyisa kuzwe lonke uBrigadier Vish Naidoo, uphumile esikhundleni ngemva kokusiqhoqhobala iminyaka ewu-16. UNaidoo, nonkosikazi wakhe babuyele KwaZulu-Natal, ekuqaleni kwenyanga kanti kuthiwa uzoqhubeka nokusebenza ekomkhulu lamaphoyisa kulesi sifundazwe. UNaidoo, oseneminyaka ewu-35 ajoyina umbutho wamaphoyisa uthe: “Bekumnandi ukukhulumela amaphoyisa kuzwe lonke, kanjalo nokumela izwe kwamanye amazwe.” Utshele i-IOL ukuthi bekuyisikhundla esijabulisayo futhi ubekujabulela ukusebenzisana nabezindaba. Uthe njengayo yoyonke imikhakha, ubuntatheli buya ngokuya buba nzima. “Yize kunjalo, bengiqinisekisa ukuthi umphakathi unikezwa izindaba eziyiqiniso,” kusho uNaidoo. Waqhuba wathi isibalo sezincingo azitholayo kusukela ememezele ukuthi uyashiya kulesi sikhundla, simenza azizwe ethobeka kakhulu. Ekhuluma ngesikhundla sakhe esisha, uthe uzoba yiNhloko yophiko oluhlola iziteshi zamaphoyisa kulesi sifundazwe, ukuqinisekisa ukuthi ziyawugcina umthetho. Phakathi kwezinto azobe ezenza, uzobheka izikhalo ezivelayo ngokusebenza kwamaphoyisa eziteshini futhi aqinisekise ukuthi awenza kahle umsebenzi. Uthe ukulungele ukwenza lomsebenzi. UNaidoo uphethe ngelithi, njengoba esebheke empeshenini, ayikho enye indawo ayibone ifanele ukuthi kube yiyo agcine ukusebenza kuyo ngaphandle kwaKwaZulu-Natal, ngoba ungowokuzalwa khona. 