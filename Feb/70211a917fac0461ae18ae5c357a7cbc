IGCINE imisiwe emsebenzini imenenja kamasipala INkosi Langalibalele, uMnuz Patrick Mkhize. UMkhize, obesebhekane isikhathi eside ngeziqu zamehlo nobuholi balo masipala, umiselwe izinsolo zokungaziphathi kahle. Usolwa ngokukhokhela inkampani eyayakha inkundla yezemidlalo, iMavela Sports Ground, u95% wemali yokwakhiwa kwale nkundla yize ingazange iqedwe ukwakhiwa. Njengamanje umasipala usuqale uphenyo olusemthethweni. UMkhize uyalelwe ukuba angasondeli emsebenzini kuze kube kuphothulwa uphenyo. Lesi sinqumo siqinisekiswe imeya yalo mkhandlu, uMnuz Mduduzi Sobholenyoni Myeza. UMyeza uthe isinqumo sokumiswa kukaMkhize sathathwa emhlanganweni womkhandlu. “Kwalandelwa yonke imigudu. Kwaqale kwabekwa emhlanganweni womkhandlu izinsolo ezibhekene nemenenja. Emva kwalokho imenenja yabe isinikezwa ithuba lokuthi ibeke izizathu ezingenza ukuthi ingamiswa emsebenzini. Ibe isimiswa emva kwalokho.” UMyeza uthe kuzobamba omunye wabaqondisi abakhona ngaphakathi kumasipala kuze kuphothulwe uphenyo. Izolo, uMkhize uveze ukuthi uhlela ukusiphonsela inselelo isinqumo sokumiswa kwakhe. “Njengamanje ngixoxa nabameli bami. Sizowubhalela umkhandlu, siwutshele ukuthi awusihoxise lesi sinqumo ngoba asikho emthethweni. Uma bengasihoxisi, sizobe sesithatha ezinye izinyathelo.” UMkhize uthe akuzange kulandelwe imigudu efanele ngesikhathi emiswa emsebenzini. Uphinde wakuphika asolwa ngako. Encwadini lapho ebephendula khona umkhandlu, uMkhize uthe akusilona iqiniso ukuthi inkampani ebiyakha inkundla yezemidlalo yakhokhelwa u95% wemali. “Amarekhodi akhombisa ukuthi le nkampani yakhokhelwa u-77%, ngaphambi kokuthi ukwakhiwa kwenkundla kumiswe uMnyango wezokuThuthukiswa koMnotho, ezokuVakasha nezeMvelo. Iningi imali esasele.” UMkhize utshele umkhandlu ukuthi ngeke avume ukuthi  igama lakhe lihudulelwe odakeni. “Igama lami libaluleke kakhulu kumina. Ngingenza noma yini ukulivikela. Konke lokhu okwenzekayo mina ngikuthatha njengokuhlukunyezwa. Ngikubona kubeka engcupheni umsebenzi wami.” Ukumiswa kukaMkhize kulandela ukumiswa kwenqwaba yezinye izimenenja zomasipala baKwaZulu-Natal lapho kushintshe izandla ngesikhathi kunokhetho lohulumeni basekhaya. Nakulo masipala kwashintsha isandla ngokhetho lwangonyaka odlule njengoba kwanqoba i-IFP.