Bajabule abalandeli bejaji lomncintiswano, i-Idols SA, ebelimisiwe, uSomizi Mhlongo, kuvela izindaba zokuthi uyabuya kulolu hlelo. Bajabule abalandeli bejaji lomncintiswano, i-Idols SA, ebelimisiwe, uSomizi Mhlongo, kuvela izindaba zokuthi uyabuya kulolu hlelo. USomizi wamiswa emva kokuba ayeshade naye, uMohale Motaung, ekhiphe izindaba ezishaqisayo zokuthi uSomizi wayemhlukumeza. I-Idols SA ikhiphe isitatimende imemezela izindaba zokubuya kukaSomizi namagama amajaji amasha njengoba kuzoqala isizini yesi-18 maduze. Abantu abaningi enkundleni yokuxhumana, iFacebook, bazijabulele lezi zindaba. UJonny Cokk uthe: “Amadlozi akwaMhlongo anamandla,” UTammy Matiwana uthe: “Uma nje kukhona uSomizi mina ngiyajabula.” ULondiwe Igugu LakoManyambose uthe: “Uma nje uSomizi ebuya mina anginandaba ukuthi ubani omunye omjoyinayo,“ Okhulumela i-Idols SA, uLucky Mangela, uthe amajaji amasha azojoyina uSomizi ngumlingisi, uThembi Seete, nomrepha ophinde abe wuphrojusa, uJR Bogopa. Uthe ongomunye wabasunguli balolu hlelo, uTebogo 'ProVerb' Thekisho, uzobuya naye, kanti usebe kwi-Idols amasizini awu-13. “Njengokujwayelekile, umfutho kaSomizi, indlela yakhe yokugqoka eshiya abaningi bemangele, nesibindi sakhe sokukhuluma iqiniso linjengoba linjalo ohlelweni sizophinde sikubone kumathelevishini ethu njengoba siqhubeka nokuvukuza ithalente,” kusho uLucky. UThembi, osebe umlingisi, umdansi nomculi kusukela ekuqaleni kweminyaka yama-90’s, naye uzobe eyingxenye yohlelo. Waduma kakhulu kwiBoom Shaka kanti muva nje usezakhele igama ngokuba ngomunye wabalingisi abathandwayo emdlalweni okhonjiswa kuMzansi Magic, iGomora, lapho elingisa khona indawo kaGladys. “UThembi akamusha esihlalweni sokujaja, uke waba yijaji elivakashile kuwo lo mncintiswano ngonyaka odlule. Abalandeli bamamukela ngezandla ezifudumele, bawuthanda umfutho wakhe,” kusho uLucky. Uthe noJR bambone njengomuntu onamava. “Kusuka ngaleziya zikhathi zakhe zengoma eyashisa izikhotha, ethi Make the circle bigger, lo mculi, osewine inqwaba yezindondo, usengene nakweminye imikhakha yezomculo. Ukuba yingxenye ye-Idols kuzoletha indathane yesipiliyoni anaso kwezomculo, okuzonika labo abancintisanayo ulwazi olungaphezu kokuncintisana,” kusho uMangala.  