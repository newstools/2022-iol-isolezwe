UKUNGAGCOTSHWA ngokusemthethweni kweSilo saMaZulu kuphazamise izinhlelo zokuvulwa kwesiShayamthetho saKwaZulu-Natal. USomlomo wesiShayamthetho sesifundazwe, uNksz Nontembeko Boyce, uthe baphoqelekile ukuthi benze izinguquko eziningi ohlelweni lokuvulwa kwesiShayamthetho ngenxa yokuthi akakagcotshwa ngokusemthethweni ozongena ezihlangwini zeSilo esisanda kukhothama, uGoodwill Zwelithini kaBhekuzulu. Ukuveze lokhu ngesikhathi ekhuluma nabezindaba ngamalungiselelo okuvulwa kwesiShayamthetho, izolo. IsiShayamthetho sizovulwa kusasa, eMgungundlovu. Undunankulu waKwaZulu-Natal, uMnuz Sihle Zikalala, uzokwethula inkulumo yakhe eyibhekise esifundazweni. UNksz Boyce uthe ukungagcotshwa ngokusemthethweni kweSilo kuphoqe ukuthi umcimbi wokuvulwa kwesiShayamthetho wakulo nyaka bawushintshe, ube wusuku olulodwa. Ngokujwayelekile, umcimbi wokuvulwa kwesiShayamthetho uba yizinsuku ezimbili. Ngosuku lokuqala; kuba yiSilo esethula inkulumo, bese undunankulu ethula eyakhe ngosuku olulandelayo. “Njengokujwayelekile, amalungiselelo sawaqala ngonyaka owedlule. Ngaleso sikhathi besizitshela ukuthi umcimbi uzokuba yizinsuku ezimbili,” kusho uNksz Boyce. “Emiqondweni yethu sasizitshela ukuthi kuyofika lesi sikhathi iSilo sesigcotshiwe ngokusemthethweni. Ngenxa yemigomo ebekelwe ukulwa neCorona  nokungagcotshwa ngokusemthethweni kweSilo, siphoqelekile ukuthi senze izinguquko eziningi.” UNksz Boyce uthe emva kokubona ukuthi kuzoshaya usuku lokuvulwa kwesiShayamthetho iSilo singakagcotshwa, babe sebenquma ukuthi umcimbi wokuvulwa kwesiShayamthetho ube wusuku olulodwa. Baphinde banquma nokuthi inkulumo yeSilo ingabe isabakhona uma sekuvulwa isiShayamthetho kusasa. UNksz Boyce uthe isinqumo bafinyelele kusona emva kwezingxoxo nezinhlaka ezahlukene, okubalwa kuzo indlunkulu namaqembu ezepolitiki amelelekile esiShayamthetho. “Sibe nezingxoxo nendlunkulu, lapho sichaze khona ngodaba oluthinta inkulumo yeSilo. Sibe sesiyichazela indlunkulu ukuthi angeke ibe khona inkulumo yeSilo kuze kube khona ogcotshwa ngokusemthethweni.” UNksz Boyce uthe iSilo sizonikezwa ithuba lokuthi sikhulume uma sesigcotshiwe ngokusemthethweni. “Uma iSilo sesigcotshiwe, sizosimema ukuba sizokwethula inkulumo yaso. Siyazibophezela kulokho.” Njengamanje iSilo saMaZulu asikagcotshwa ngokusemthethweni ngenxa yombango wesihlalo sobukhosi. Indlunkulu ihlukene phakathi ngokufanele angene esihlalweni sobukhosi. Kukhona abafuna kungene iSilo uMisuzulu kaZwelithini, kanti abanye baphakamise igama likaMntwana uSimakade Zulu. UNksz Boyce uthe yonke indlunkulu imenyiwe ukuba ibe yingxenye yomcimbi wakusasa. UNksz Boyce uthe kuzolandelwa yonke imigomo ebekelwe ukulwa nokusabalala kobhubhane iCorona, emcimbini ozobanjelwa eMgungundlovu.