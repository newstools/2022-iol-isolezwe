UMNDENI ufuna abolele ejele umlisa obevele izolo eNkantolo yeMantshi yaseMzimkhulu, ngecala lokudlwengula nokubulala owayeyingoduso yakhe, wamushiya esikhotheni Egugwini, eMzimkhulu, ngoLwesibili wesonto eledlule. Kuthiwa umlisa ayethandana naye udlwengule uNksz Ziningi Mzizi (43), maqede wamklinya waze wafa esigangeni. Udadewabo kamufi, uNksz Yoleka Jama, uthe besekuphele iminyaka eyisithupha bahlukana umsolwa nomufi. Okuholele ekuthenini bagcine behlukene wukuthi umsolwa ubevele emshaya umufi, emhlukumeza nezingane. “UZiningi ubephuma komunye wabangani bakhe ngoLwesibili ngesonto eledlule, ngesikhathi kuthushuka ubaba wezingane zakhe obekade emfuna. Ngenxa yokuthukutheliswa wukuthi kade emncenga ukuthi babuyelane, uvele wamshaya phambi kwabantu bebuka. Wamthatha wayowela ibhuloho naye elokhu eqhubekile nokumshaya,” kusho uNksz Jama. Uthe emveni kokuthi sebeleqile ibhuloho, sebesukile emehlweni abantu, uthathe uZiningi waya naye endaweni eqhelile wafike wamdlengulela khona maqede wamklinya waze washona, wamshiya kanjalo enqunu esele kuphela ngejakhethi kamsolwa. “Izakhamuzi zithole isidumbu sikaZiningi ngakusasa ekuseni zabikela amaphoyisa ukuthi aphuthume endaweni yesigameko” usho kanje. Uthe kubuhlungu kubona njengomdeni okwenzekile ngoba okuletha iminjunju ukuthi umufi ushiye izingane zakhe zisencane. Okubaphathe kabi ukuthi umndeni womsolwa uyameseka, awuluboni neze iphutha ngokwenziwe yindodana yabo. “Sifisa angaphinde aphumele ngaphandle, aze ayofela khona ejele ngendlela amhlukumeze ngayo usisi wami nezingane zakhe,” kusho uNksz Jama. Ngokomndeni, icala lihlehliselwe uMashi 31, nonyaka, kanti njengoba umsolwa ubefake isicelo sebheyili, ubhale incwadi yokuthi useyasihoxisa lesi sicelo. Okhulumela amaphoyisa KwaZulu-Natal, uLt Colonel Nqobile Gwala, uthe amaphoyisa esiteshi sase-Ibisi aphenya ngecala lokubulala. "Kutholakale  isidumbu sowesifasane oneminyaka engu-42 endaweni yase-Mahobe sinamanxeba okushaywa simbozwe ngengubo, umsolwa oneminyaka oneminyaka engu-46 othintekayo ecaleni uboshiwe wase wathweswa icala lokubulala," kusho uLt Colonel Gwala. Uthe umsolwa uvele izolo  enkatolo yeMantshi yaseMzimkhulu. 