UMNYANGO wezokuHlunyeleliswa kweziMilo ukuqinisekisile ukuthi ngoLwesithathu ekuseni, isiboshwa sigwaze ojele esikhungweni eGoli. “Singasiqinisekisa isigameko sokugwazwa kojele abathathu yisiboshwa. Bobathathu ojele baxilongwe esibhedlela ngaphambi kokuba badedelwe ngalo usuku lwesigameko. Kudingeke ukuba kusetshenziswe amandla amancane ukuze isiboshwa siphucwe isikhali singalimazi ezinye izisebenzi, ” kuchaza uMnuz Singabakho Nxumalo, okhulumela umnyango. Ngokusho kukaNxumalo, isiboshwa sizobekwa amacala. Kumanje ayikacaci imbangela yesehlakalo kodwa izithombe zibonisa igazi ligobhoza kabi kojele ngesikhathi belashwa. Yize engachazanga kabanzi ngesiboshwa uNxumalo, kuthiwa siboshelwe eMedium C. Okhulumela inyunyana iPolice and Prisons Civil Rights Union (Popcru), uMnuz Richard Mamabolo, ukugxeke kakhulu ukuhlaselwa kojele. “Sishaqekile ngezigameko zokuhlasela ezenzeka ezikhungweni zethu zokuHlunyeleliswa. Lokhu kubonisa ukwentuleka kwesibalo sabasebenzi okudala ukuthi umnyango ungakwazi ukwenza umsebenzi wawo wokuhlunyeleliswa kwezimilo, ngendlela efanele. Kumanje iziboshwa ezingu-85% ezikhishwa kulezi zikhungo zethu, ziyabuya. Lokhu kubonisa ukuthi kuncane ukuhlunyeleliswa kwezimilo okuba yimpumelelo,” kubeka uMamabolo. 