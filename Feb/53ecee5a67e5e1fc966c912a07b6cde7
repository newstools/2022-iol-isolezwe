MBALI KHANYILE IMEYA yomkhandlu waKwaNongoma, igxeka abantu abasabalalisa izindaba zokuchithwa kwayo. Ithi kwenziwa ngabantu abafuna ukufeza izinhloso zabo. Imeya u-Albert Mncwango, ithi izindaba zisatshalaliswe ezinkundleni zokuxhumana kuleli sonto ngemuva kokuthi ikhasi elikwiFacebook,  elibizwa ngeNational Political  and Economic Arena, libike ukuthi isikhundla sikaMncwango sizovalwa nguMntwana Bhekisisa Zulu. Kuleli khasi kuvele ukuthi imeya ikhonjwa ePhalamende eliseCape Town, ngenxa yokwehlulwa umsebenzi. UMnuz Mncwango, okhulume ngokunengeka kwakhe neSolezwe langeSonto, uthe abantu bakhuluma amanga uma bethi uxoshiwe. "Ngikhuluma nawe nje, bekunomhlangano obusihlanganise sonke kodwa alukho udaba olufana nale mibiko ongibuza ngayo oludingidiwe. Ngikhuluma nawe nje bengihalalisela izikole nabafundi abaphase kahle abebenza umatric ng-2021 ngoLwesithathu. Zikhona nezinye izinhlelo engimatasa ngazo," kusho uMncwango. Eqhuba uthe akaqondi ukuthi yini isizathu sabantu abahubhuza amanga ngabathi kwenzeka kuMasipala waKwaNongoma kodwa uyasola ukuthi abantu bakwamanye abaqembu abahlose ukona. Uthe umkhandlu wenza kahle kakhulu futhi sekuphele iminyaka emithathu uthola imibiko emihle ngokusetshenziswa kwezimali ezisuke zabelwe ukuhlinzeka izidingo zomphakathi. Kule misebenzi uthe okunye okuseqhulwini, ukuphothula uhlelo (asebeluvala) lwabafundi abathole umfundaze kumasipala njengoba kumele balungiselele ukuqala emanyuvesi abathathwe kuwo. UMasipala waKwaNongoma, ungeminye yemikhandlu ebe nemidonsiswano yangaphakathi equbuke ngemuva kokhetho lukahulumeni lwasekhaya ngenxa yemishado yamaqembu abambisene. Kuzokhumbuleka ukuthi  ngemuva kokhetho lwesibili olube ngenyanga edlule, iNFP iqoke ukusebenzisana ne- ANC njengoba lamaqembu womabili enezihlalo ezingu-22. I- EFF ne- IFP nayo inezihlalo ezingu-22 kuthi eleNPF libe nesisodwa. Kwenzeka kokhu nje umholi we-EFF, uMnuz Julius Malema uke waphumela obala ngokungenami kwakhe ngesenzo se-IFP, sokungavoti nabo ngesikhathi befuna isikhundla sikasihlalo weMunicipal Public Acccount Committee kumasipala waseGoli. Ephawula esithangamini sabezindaba ngobudlelwane babo ne-IFP wathi,: “Kuyamangaza okwenziwa yiNkatha Freedoom Party, ngokuqonda kwethu kuyaye kuthiwe izandla ziyagezana,” kubeka uMalema ngokuncoloka. 