UTITINYWE  onogada ngaphambi kokuthi akhalelwe amasongo kasigonyela, uthisha okuthiwa ubanjwe oqotsheni edlwengula umfundi ona-14 emagcekeni esikole ngoLwesihlanu, obevele eNkantolo yeMantshi yaseDundee izolo. Lo thisha  ona- 36 ofundisa eDundee High, kuthiwa ummeli wakhe ucele ukuthi angagibeli ebhokisini ngenxa yemihuzuko okuthiwa uyithole etitinywa onogada emva kokumbhadama eqhoqhobele umfundi ka-Grade 9, endaweni okuhlala kuyo othisha nabafundi engaphakathi emagcekeni esikole kuqhubeka ukufunda. Uzoqhubeka nokugqunywa esitokisini kuze kube uMsombuluko lapho ezocela khona ibheyili. Abazali babafundi namalungu omphakathi abebethukuthele begane unwabu ngenxa yalesi senzo, bavuke izolo bayoqhinqa ngaphandle kwenkantolo obekuzovela kuyo umsolwa befuna ukufaka ingcindezi ekutheni anganikezwa ibheyili, befuna umnyango umthathele izinyathelo. Umholi womphakathi kule ndawo uMnuz Xolani Msezane uthe lesi senzo sibashaqise kakhulu. “Kuthiwa le ntombazane uqale ukuyinukubeza ngokocansi nyakenye ina-13.  Yisenzo esisithuse kakhulu ekutheni singenziwa umuntu owuthisha okumele ngabe uwumzali ezinganeni zethu esizithuma esikoleni ukuthi ziyofunda, lokhu sikugxeka kakhulu. Emva kokuboshwa kwakhe sekukhona nabanye abafundi esebevelile bethi wayelala nabo, kodwa abazange batshele muntu ngakwenzayo ngoba babesaba,” kusho uMsezane. Uthe bayafisa ukuthi lolu daba luphathwe ngendlela, umsolwa angatholi ukubonelelwa ngoba ewumlungu futhi icala lakhe linikezwe owebala lakhe okusolakala ukuthi uwumngani womndeni kamsolwa. Isigungu esengamele isikole sikhiphe isitatimende siqinisekisa ukuthi umfundi uthole usizo lokwelulekwa  ngokomqondo  ngaphambi kokuthi aphuthunyiswe emtholampilo. Lesi sigungu sithe sekuqokwe abanye abeluleka ngokomqondo ababili abazolekelela ukululeka ngokomqondo abafundi, othisha nomndeni kamgilwa obekulindeleke ukuthi baqale izolo. UMnuz Dumisani Khumalo onguMgqugquzeli  we-United Democratic Movement KwaZulu-Natal uthe bafuna ukuthi umsolwa angayitholi ibheyili, agqunywe esitokisini kuze kuphothulwe uphenyo. “Sinxusa ukuthi abophiko lwezokuShushiswa koMphakathi baqikelele kakhulu emacaleni umsolwa abhekene nawo ngoba esikhathini esiningi izigilamkhuba zigcina seziphunyuka ngenxa yokungabekwa ngendlela kwamacala eziwenzile,” kusho uKhumalo. UMnyango wezeMfundo esifundazweni ukuqinisekisile ukuthi uwutholile umbiko  ngalolu daba.  Okhulumela umnyango uMnuz Muzi Mahlambi uthe umnyango uyalusukumela udaba. “Sifuna ukuqinisekisa umphakathi ukuthi sizomthathela izinyathelo.  Kuyishwa ukuthi kwenzeka lokhu nje ngoLwesihlanu, ngoLwesine umnyango ezingeni likazwelonke bewethula umthetho ogqugquzela ukuvikelwa kokukhulelwa kwezingane zisezincane obizwa ngePrevention and Management of teenage pregnancy, kanti enye yezinto ezikulo mthetho amacala ocansi,” kusho uMahlambi. Okhulumela amaphoyisa KwaZulu-Natal uColonel Thembeka Mbele uthe icala lokudlwengula livulwe esiteshini samaphoyisa eDundee, idokodo ladluliselwa ophikweni olubhekele uDlame lwaseMndenini, ukuVikelwa kweZingane namaCala aphathelene noCansi, kanti umsolwa uzohlala esitokisini kuze kube uFebhuwari 28, lapho kuzolalelwa khona isicelo sakhe sebheyili. 