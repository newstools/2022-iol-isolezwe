IHLANGABEZANE nembibizane i-ANC ngesikhathi kukhethwa abaholi benhlangano yohulumeni basekhaya KwaZulu-Natal, iSA Local Government Association (Salga). Izikhundla eziphezulu zithathwe amakhansela e-IFP engqungqutheleni yokukhetha ubuholi obusha besifundazwe. Imeya kaMasipala wesifunda iKing Cetshwayo, uMnuz Thami Ntuli, ikhethwe njengosihlalo weSalga KwaZulu-Natal kule ngqungquthela esongwe ngoMsombuluko ebusuku. Abanye abaholi abakhethelwe esigungwini esiphezulu kubalwa imeya kaMasipala wesifunda uMzinyathi, uMnuz Petros Ngubane, imeya kaMasipala waseNewcastle, uMnuz Xolani Dube, kanye nekhansela lakuMasipala waseThekwini, uMnuz Mdu Nkosi. Laba baholi bakhethwe emva kokuba izithunywa eziqhamuka komasipala abangaphansi kwe-ANC zidube umhlangano, zikhala ngokungalandelwa kweminye imigomo. Umhlangano wokukhetha ubuholi besifundazwe wabhuntsha ngonyaka odlule emva kokuthi lezi zithunywa zakhononda ngenqubo yawo. Bese kunesikhathi eside i-ANC kuyiyo ephethe iSalga KwaZulu-Natal. Ukwenza kahle kwe-IFP okhethweni lohulumeni basekhaya olwedlule kuyinikeze ithuba lokuketula i-ANC. UNtuli uthe abanandaba nokuduba umhlangano kwezithunywa eziqhamuka komasipala abaphethwe yi-ANC. “Phela labo abadube umhlangano, kuyilungelo labo. Umhlangano uqhubekile, kwakhethwa ubuholi obusha. Bekungeke kuyekwe umhlangano ngenxa yokuduba kwezithunywa ezimbili, ekubeni iningi lezithunywa belisele.” Izolo uNtuli nesigungu esiphezulu akhethwe naso bebeqhubeka nomsebenzi. Uthembise ukuza nezinguquko kule nhlangano eyeseka ukusebenza komasipala. Esinye seziphakamiso uNtuli athe bazoza naso, ukuba umholo wamakhansela ulingane nomholo wamalungu ePhalamende. UNtuli uthe bazokwenza lesi siphakamiso kubuholi beSalga kuzwelonke. “Udaba oluthinta imihlomulo yamakhansela luyakhathaza. Umehluko mkhulu kakhulu phakathi kwemiholo yamakhansela nemiholo yamalungu ePhalamende. “Kungani kunomehluko omkhulu kangaka? Kanti yini lena engaka eyenziwa amalungu ePhalamende? Ngoba sibona amakhansela kuyiwona athwele umsebenzi omkhulu.” UNtuli uthe bazolwela ukuthi omasipala bathole isabelo esingcono kumgcinimafa. “Incane imali etholwa omasipala ekubeni kuyibona okubhekwe ukuthi bahambise izidingo kubantu. Ingakho omasipala behlezi betelekelwa.” UNtuli uphinde wathembisa ukuthi bazobhekana nokungaphathwa kahle kwemali komasipala. “Zikhona izinselelo ezinkulu. NjengeSalga kufanele senze isiqiniseko sokuthi iimali yomphakathi isetshenziswa ngendlela, nokuthi abantu bayazithola izidingo.”