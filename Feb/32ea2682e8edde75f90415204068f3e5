NKOSIKHONA CELE KUYINDABA egudwini emphakathi waKwaMakhutha, eningizimu yeTheku, okwenziwe owesilisa oneminyaka engu-50 okuthiwa ubhokode ngommese isoka lendodakazi yakhe elisola ngokujola nendodakazi yakhe ekubeni isencane. Lo mlisa (50) esiligodlile igama lakhe kuthiwa uhlasele uMnuz Nduduzo Myeza (27) esendlini encane kubo emsola ngokujola nendodakazi yakhe enemeninyaka engu-16 eligodliwe igama layo. Kuthiwa lo mlisa utheleke kubo kwesoka ngezikhathi zakusihlwa engadle nkobe zamuntu ephelezelwa yindodana yakhe endala. Kuthiwa bafike babuza ukuthi bangamthola yini uNduduzo, kwathiwa akekho. Kuthiwa lo mlisa uvele waqonda ngqo endlini encane, akazange abuze lutho wambhokoda ngommese emqaleni umgilwa, waphinde wamklabha emhlane wamshiya kanjalo edindilizile ezitshela ukuthi sekumenele. Umthombo obukhona kwenzeka lokhu uthi lo mlisa ungene ememeza ethi: “Akangazi kahle lo mfana, namhlanje ngizomkhombisa. Ngizomfundisa isifundo. Ngikhathele phela ukukhuluma naye into eyodwa.” UMyeza uthe namanje usathuka izanya nakuba usadla anhlamvana uthe yingoba kungumusa kaNkulunkulu. Uma elandisa, uthi ubesendlini encane ngesikhathi kutheleka lo baba. “Ubabuzile ekhaya ukuthi ngikuphi, abazange bamphendule. Angazi ukuthi ubani omtshelile ukuthi ngisendlini encane. Ngibone ngaye nje esefike qathatha kimina. Akukho nokukodwa akubuzile, uqhamuke esengigwaza wangigenca,’’ echaza. Leli bhungu liyavuma ukuthi kukaningi lo baba emxwayisa ngokuthi akahlukane nendodakazi yakhe ngoba isencane. “Ukukhuluma iqiniso nje, ngiyazi ukuthi ubaba ubengafuni ukuthi ngijole nengane yakhe kodwa lokhu akwenzile, kokuthi angihlasele, impela kungithusile kakhulu,’’ usho kanjena. UMyeza uthi bekungelula ukuba ahlukane nendodakazi ngoba uyayithanda nayo futhi iyazifela ngaye. “Le nto ebicelwa ngubaba ukuthi sihlukane impela ibingelula nhlobo ngoba phela siyathandana,’’ usho kanje. Ebuzwa ngokuthi uke walala yini nendodakazi, uphendule ngokuthi bobabili bathandana ngokweqiniso. Okhulumela amaphoyisa KwaZulu Natal, uColonel Thembeka Mbele, usiqinisekisile isigameko. Uthe icala lokuhlasela ngenhloso yokuzama ukulimaza livuliwe esiteshini samaphoyisa KwaMakhutha. Uthe kusolakala ukuthi umgilwa wayekubo ngesikhathi ehlaselwa wagwazwa kabuhlungu ngabantu abaziwayo. “Abantu ababili abasolwa ngokwenza lokhu bangaphakathi bavalelwe esitokisini. Umsolwa wokuqala ulinganiselwa eminyakeni engu-50, owesibili ulinganiselwa kwengu-26. Bavelile enkantolo yaseMbumbulu, icala labo lahlehliselwa isonto elizayo,’’ usho kanje.  