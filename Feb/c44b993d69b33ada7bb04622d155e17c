MHLENGI SHANGASE UZA nezinguquko ezinqala umthethosivivinywa wokuchibiyela umthetho wezokhetho kuleli njengoba zingeke zivalwe izikhala zabazongenela ukhetho ngokuzimela, uma beshona noma besule ezikhundleni zokuba amalungu ePhalamende noma eziShayamthetho. Lokhu kusho ukuthi kuzoba nokuphazamiseka ekuhanjisweni kwezidingo emphakathini njengoba ukhetho lokuchibiyela lungeke lubanjwe njengoba kuhlale kwenzeka kodwa lezo zikhala zizoze zivalwe uma sekunokhetho emuva kweminyaka emihlanu. Ummeli u-Advocate Steven Budlender SC, obefunda izichibiyelo zalo mthethosivivinywa emhlanganweni wekomiti loMnyango wezaseKhaya ePhalamende, uthe ngeke zivalwe izikhala zabazoshiya noma bashone uma sekuphase lo mthetho ngoba kuzobiza kakhulu ukubamba ukhetho lokuchibiyela. Ngokujwayelekile uma kushone umuntu owine ukhetho noma eshiya, kuba nokhetho lokuchibiyela kukhethwe kabusha. “Uma kuvuleka isihlalo esiShayamthetho noma ePhalamende kulabo abangenele ukhetho ngokuzimela, ngeke zivalwe kuzoze kushaye ukhetho olulandelayo. Lokho kuzosho ukuthi kuzohlale kunaleso sikhala ngoba ngeke amavoti anikwe omunye umuntu.” Usho lokhu nje leli komiti lingaphansi kwengcindezi yokuthi liphasise lo mthetho ezinyangeni ezinhlanu ezizayo njengoba inkantolo yomthethosisekelo inqume ngo-2020 ukuthi kumele kubuyekezwe umthetho wezokhetho, okwamanje ovumela amaqembu ukuthi angenele ukhetho lukazwelonke. Le nkantolo yanika iPhalamende iminyaka emibili ephela ngoJuni nonyaka, ukuthi ube usuchitshiyelwe ukuthi abangenele ukhetho ngokuzimela bakwazi ukungenela ukhetho lukazwelonke ngo-2024. Amalungu ePhalamende akhale ngokuthi sincane isikhathi esisele njengoba lo mthethosivivinywa kusamele uye emphakathini ukuze uphawule ngawo, ubuyele kuleli komiti ukuze libhunge ngeziphakamiso zomphakathi ngaphambi kokuba uye ePhalamende nasemkhandlwini wezifundazwe. “Sincane kakhulu isikhathi esisele sokwenza lo msebenzi ekubeni kuwumthetho obalulekile ngoba uthinta ingqophamlando mayelana nokuthi okokuqala ngqa abangenela ukhetho ngokuzimela bezongenela ukhetho lwezifundazwe nolukazwelonke,”  kusho ilungu le-IFP uNksz Liezl van der Merwe. IPhini likaNgqongqoshe woMnyango wezaseKhaya uMnuz Njabulo Nzuza  lithe ngeke bahlale basonge izandla bazosebenza kanzima ukuhlangabezana nomyalelo wenkantolo. Uthe okwamanje abangenela ukhetho ngokuzimela awabalwa amavoti abo uma sekuza kwiProportional Representation (PR) kodwa kubalwa amavoti ama-ward. “Sizoya enkantolo sifune isilulele isikhathi uma sesibona ukuthi sincane isikhathi esisele. Ngeke sihlale nje sisonge izandla sizosebenza ngamandla.” Abangenela ukhetho ngokuzimela bazoqhubeka bakhokhe imali yokungenela ukhetho, balethe uhlu lwabantu ababasekayo ngaphambi kokuba bangenele ukhetho ngokuzimela. 