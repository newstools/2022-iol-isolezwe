KUDUTSHULWE kwabulawa owesifazane kwalimala kabi abantu abahlanu behlasela oshayasibhamu. Lesi sigameko senzeke ngoMgqibelo ntambama emgwaqeni uM1 Higginson Highway, ngasemathuneni aseMobeni Heights. Okhulumela abe-ALS Paramedics Medical Services uGarrith Jamieson uthi bafike endaweni yesigameko izimoto zimbobombobo ngenxa yezinhlamvu. Uthe kunemoto yohlobo lwe-BMW ehlophe okuyiyona ebonakale ishayeke kakhulu. "Abezimo eziphuthumayo bathole owesifazane kule moto enamanxeba amaningi okudutshulwa. Bekungekho obekungenziwa ngoba ubefile," kusho uJamieson Uthi abanye abantu abahlanu abebesezimotweni ezintathu balimele kancane. Bathole usizo lokuqala phambi kokuphuthunyiswa esibhedlela esiseduze. "Okwamanje akucacile ukuthi yini imbangela yalesi sigameko," kuqhubeka yena. Okhulumela amaphoyisa esifundazweni uLieutenant Colonel Nqobile Gwala, uthe abantu abane bebeqhamukela phakathi kweMobeni Heights neHigginson Highway ngesikhati kuqhamuka imoto yabasolwa ivulela ngenhlamvu. “Osesimame okukholakala ukuthi una-35 ubudala ushonele khona lapho, kanti abanye abalimele baphuthunyiswe esibhedlela,” kusho yena. UGwala uthi kunabanye abantu ebebekwezinye izimoto eziseduze nabo abalimele. Kuvulwe icala lokubulala nokuzama ukubulala esiteshini samaphoyisa iBayview. 