KULINDELEKE ukuthi avele namuhla eNkantolo yeMantshi yaseNgwelezane owesilisa ezimkhalele ebhace enyangeni ngoLwesithathu. Lona wesilisa (30) usolwa ngokudubula abulale onogada, oMnuz Sibusiso Zwane (43), Mxolisi Shabalala (37) noBongani Gumede (38) ngoJanuwari 5 nonyaka. Lesi sigameko senzeka Othini Reserve, eNtambanana, ngesikhathi abafi bezihlalele emotweni. Okhulumela amaphoyisa KwaZulu-Natal, uLieutenant Colonel Nqobile Gwala, uthe abasolwa babanjwe emva kokuthi amaphoyisa elandele umkhondo wabo. “Umsolwa uboshelwe emzini wenyanga lapho okuthiwa ubeyogeza khona. Utholwe nemoto okuvele ukuthi yebiwa oThongathi, nesibhamu i-AK47 ebesinezinhlamvu ezingu-20 kanjalo no-ova wonogada,” kusho uLt Col Gwala. Uthe isibhamu esitholwe nomsolwa sizohlolwa ukuthi yimaphi amacala esike sawenza? Uthe umsolwa ubhekene namacala okubulala avulwa esiteshini samaphoyisa eNtambanana. Uthe emva kokuvela kwakhe izolo, uzophinde avele futhi namuhla kanti usagcinwe esitokisini. 