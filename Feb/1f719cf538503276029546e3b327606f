SEKUPHELE izinsuku ezintathu zilala ngaphandle kwamasango eseSteve Biko izitshudeni zaseDurban University of Technology (DUT) eseziphenduke ondingasithebeni. Lokhu kuza emva kokuba zilokhu zilinde umlibe ukuthi zikhonjiswe izindawo zokuhlala isikhungo esizibeka kuzo. Ngokusho komkhandlu omele izitshudeni, iStudent Representative Council (SRC), lezi zitshudeni ezingafakiwe namanje ezindaweni zokuhlala yilezo ezingayigomele iCovid-19. Lesi sikhungo sakhipha umbandela wokuthi zonke izitshudeni zigome ngasekuqaleni kwalo nyaka. “Selokhu ziqalile ukubhekana nale nkinga izitshudeni, besilokhu sisebenzisa izimali zeSRC ukuqinisekisa ukuthi lezi ezingakafakwa ezindaweni zokuhlala ziyayithola indawo yokuhlala. Kodwa manje inkinga esibhekene nayo ukuthi imali ebesinayo seyiphelile yingakho sezizithola zilala ngaphandle kwamasango alesi sikhungo,” kusho owayengumengameli weSRC kulesi sikhungo, uMnuz Mzomuhle Majozi. Okhulumela lesi sikhungo, uMnuz Alan Khan, ukuphikisile okushiwo yiSRC. Uthe ezinye zalezi zitshudeni ezinkanise ngaphandle kwamasango esikhungo yilezo ezingena ziphuma ukuzobheka izikhala zokufunda. “Umnyango wezokuhlaliswa kwezitshudeni ukuqinisekisile kithi ukuthi zonke izitshudeni ezibhalise ngokusemthethweni zifakiwe ezindaweni ezihlala izitshudeni,” kusho uKhan. Uthe yize kuke kwaba khona ukucekelwa phansi kweCorlo Court, isakhiwo okukhona kuso lo mnyango wezokuhlaliswa kwezitshudeni kuleli sonto kodwa bangakuqinisekisa ukuthi zonke izitshudeni ezivakashele leli hhovisi zikutholile ukusizakala. Kodwa-ke iSRC ikuphikisile lokhu, igcizelela ukuthi izitshudeni azikutholi ukusizakala ngoba azigomile. UKhan uqhubekile nokugcizelela ukuthi isikhungo sayivumela indaba yenqubomgomo ethinta umgomo ngokunikezela izindlela ezintathu izitshudeni, abasebenzi kanjalo nezivakashi abangakhetha kuzo. Uphinde wathi iDUT inalo uhlelo lokugonywa kwezitshudeni nabasebenzi olumahhala. 