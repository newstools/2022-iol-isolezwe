SIMPHIWE NGUBANE OWAYENGUNGQONGQOSHE wezokuVikelwa koMbuso uthe bayinikeza imibiko iminyango ebhekele ukuphepha kwezwe eyayicacisa ngesimo sezwe nokuthi ayiqinise ezokuphepha ngoba kwakufufusa uthuthuva KwaZulu-Natal naseGauteng. UNksz Ayanda Dlodlo ubeke kanje esigcawini seKhomishini yamaLungelo Abantu  ephenya ngezibhelu zangoJulayi nyakenye. Kwashona abantu abangaphezu kuka-350 kwadaleka umonakalo ongaphezu kukaR50 billion. UNksz Dlodlo uthe ulwazi balunikeza  izinhlaka ezifanele kwaze kwafika izibhelu zadlula. Uthe umnyango wakhe awumnikezi esandleni uNgqongqoshe wamaPhoyisa nowezokuVikela ulwazi lwezobunhloli kodwa kuba ezobunhloli eminyangweni yabo abamdlulisela lona. Uthe umsebenzi wezobunhloli ukuqoqa ulwazi baludlulisele kumqondisi womnyango noma isikhulu esiphezulu ebhizinisini likahulumeni, abanawo amandla okuphoqa ukuthi kwenziwe abasuke bekutholile. Wenze umzekelo ngokuthi ezobunhloli zanikezwa ulwazi olwaluthi uLuyanda Botha owadlwengula wabulala u-Uyinene Mrwetyana (19) owayeyisitshudeni saseNyuvesi yaseCape Town akumele aqashwe yiPosi ngoba kukhona okwakushaya amanzi ngaye. Uthe lolu lwazi alusetshenziswanga ekugcineni wabulawa u-Uyinene. UNksz Dlodlo uthe kusukela ngoDisemba 2019 kwaze kwafika izibhelu, babelokhu belukhipha ulwazi ngabantu abadala uthuthuva abanye besebenzisa izinkundla zokuxhumana. Uthe baxwayisa ngabantu ababefuna ukudala izibhelu baphakamisa ukuthi kuqiniswe ezokuphepha futhi bazibala nezindawo okwakumele zivikelwe. UNksz Dlodlo wafakwa eMnyangweni weziSebenzi zikaHulumeni emva kwezibhelu uMengameli Cyril Ramaphosa eshintsha iKhabhinethi. “Izibhelu zangoJulayi kwakungezokuphazamisa ukusebenza koMbuso futhi kwakuyindlela yabathile yokuzwakalisa izikhalo ababenazo. Kukhona ababefuna kuphume esikhundleni uMengameli Cyril Ramaphosa  nababenganelisekile ngokuboshwa kowayenguMengameli wezwe, uMnuz Jacob Zuma,” kusho uNksz Dlodlo. Uthe kwamphatha kabi ukuphuma kwemiphefumulo eminigni yabantu ngesikhathi sezibhelu ikakhulukazi ePhoenix. Uncome abasebenzi bezobunhloli wathi basebenza ngokuzikhandla benza umsebenzi oncomekayo ubusuku nemini beqinisekisa ukuphepha kwezwe. Uvumile ukuthi iminyango ebhekele ukuphepha kwezwe ayiwenzanga kahle umsebenzi wayo ngesikhathi sezibhelu. 