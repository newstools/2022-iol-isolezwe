UDIDEKILE umphakathi ngezigameko zokubulawa kwabesembonini yamatekisi okuthiwa kuyinsakavukela eKilmon, ngaseBulwer, okuvela ukuthi kugcina kungaboshwe muntu. Esigamekweni sakamuva esenzeke ngoLwesibili, kuthiwa kubulawe umshayeli oneminyaka engu-50 (igama lakhe eligodliwe ngoba umndeni wakhe ungatholakanga) okuthiwa udutshulwe ngenqwaba yezinhlamvu esemgwaqweni elayisha abagibeli, eMashayilanga, eBulwer. Ilungu lomphakathi elingumshayeli wetekisi elingithandanga ukudalulwa, lithe lezi zigameko zijwayelekile endaweni kanti okuxakayo ukuthi akekho oboshwayo. “Asazi ukuthi kwenzekani? Siyafisa ukuthi udaba lusukunyelwe khona amaphoyisa ezokhuthala, kubekhona ababoshwayo ngoba njengamanje sihleli ngokwesaba. Uma uvuka ekuseni uyolayisha umphakathi usuyabikelwa ngoba usuke ungazi okuzokuvelela,” kusho umshayeli wetekisi ngosizi. Usomatekisi osekomitini eliphethe usoseshini wamatekisi athutha endaweni, i-Underberg and Hinvelle Taxi Association ongathandanga ukudalulwa, uthe cishe bangu-20 abasematekisini kubalwa namalungu omphakathi, asebedutshulwe babulawa phakathi kuka-Okthoba nyakenye noFebhuwari nonyaka. “Kunzima ukuqagela ukuthi yikuphi okubangwayo ngoba ayikho impi esiyaziyo?  Kwesinye isikhathi kuvamise ukuthi kuxabane abathile kubangwa ukuthi kukhona ofuna ukufaka itekisi noma iveni lakhe ngenkani. Kanti amanye amahemuhemu esike siwezwe, ukuthi kwebelwana imfuyo kodwa sigcina singazi ukuthi yikuphi okwenza kuqothwe abantu ngendlela ethusayo kanje,” kusho ilungu lekomiti kasoseshini. Uthe isigameko sokubulawa komshayeli wetekisi sibashaqise kakhulu futhi abashayeli babo sebenakho ukwesaba ngenxa yesimo abasebenza ngaphansi kwaso. Okhulumela amaphoyisa KwaZulu-Natal, uColonel Thembela Mbele, uthe amaphoyisa aseBulwer, aphenya icala lokubulala. “Kusolwa ukuthi umgilwa ona-50 wayeshayela itekisi kwaMashayilanga, eBulwer, ngoLwesibili ekuseni, ngesikhathi ehlaselwa ngabasolwa abangaziwa bamdubula, washonela endaweni yesigameko,” kusho uCol Mbele. 