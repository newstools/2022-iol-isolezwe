 OWESIFAZANE ona-52 obekha imfino uvukelwe indoda angayazi ebihlome ngommese okuthiwa imqhube yayomfaka esimobeni yafike yamdlwengula iphindelela. Lesi sigameko kuthiwa senzeke ngoMgqibelo ekuseni ngo-9:30 eMaidstone, oThongathi. Okhulumela inkampani yonogada iReaction Unit South Africa (Rusa), uMnuz Prem Balram, uthe babizwe umnikazi wesitolo obecelela owesifazane ongumgilwa usizo. UBalram uthe baphuthume esitolo nokuyilapho befice khona umgilwa waseyabalandisa ngokumehlele. Lo wesifazane kuthiwa utshele abezimo eziphuthumayo kaRusa ukuthi ubekha imfino ngesikhathi evukelwa owesilisa obehlome ngommese omqhube wayomfaka esimobeni wamdlwengula. “Le ndoda ibe isiqhuba umgilwa yayoma naye ngaphandle kwesitolo yamyalela ukuthi angenzi into ezobadonsela amehlo abantu. Umgilwa ucele le ndoda amanzi, evumele phezulu ukuthi izomnikeza,” kuchaza uBalram. Kuthiwa umgilwa ugcine engene ngaphakathi esitolo wacela usizo kwazise le ndoda kuthiwa ihambe yangabe isabuya ishiya ngemuva isikhwama ebesine-drill, izingubo neselula iMobicell. UBalram uthe okuyona nto umgilwa akwazi ukuyichaza ngendoda emnukubezile ukuthi ibigqoke ibhulukwe nesikibha esi-brown. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe icala lokudlwengula eliphenywa ngamaphoyisa asoThongathi. 