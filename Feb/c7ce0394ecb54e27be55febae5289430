KHETHA  SANGWENI  UKUSHA kwePhalamende, umlilo enkanjini yamasosha eWaterkloof Airforce Base, ukugasela kwendoda yesando eNkantolo yoMthethosisekelo, indoda eyagulukudela emahhovisi eSABC eBloemfontein, ukungena komuntu emahhovisi kaMasipala eJohannesburg, konke lokhu kusho ukuthini? Ngabe bakhona yini abaphume umkhankaso wokuhlasela uhulumeni ngenhloso yokuthi izwe lingabuseki noma kuqondana izinto? Kwenzeka lokhu nje, izwe libuya esiwombeni esinzima sezibhelu ngoJulayi wonyaka odlule, nalapho abezomthetho kuthiwa babengabonwa. Leso siwombe sehlise umnotho wezwe njengoba sakhahlameza amabhizinisi amaningi. Emasontweni edlule kuphume umbiko kwelinye iphephandaba kuthiwa kungene umuntu thizeni, ekomkhulu lezobunhloli eTshwane. Umuntu uyazibuza ukuthi ngoba amahhovisi ezobunhloli ayagadwa nje, umuntu ungena kanjani? Sekujwayelekile ukuthi kuqubuke umlilo ezweni kungabi ndabazalutho. EThekwini kusha amabhilidi ubuhanguhangu, igcine ingekho incazelo ephelele ngokuthi kwenzenjani.  Okuphawulekayo wukuthi lezi zigameko, zilandelana eduze. Bekungokokuqala ngqa, inkulumo kamengameli ebhekiswe esizweni, yethulwa kwenye indawo ngaphandle kwePhalamende ngenxa yokuthi lashiswa. Lokhu kuwufake ehlazweni uhulumeni futhi kuchaza ukuthi kufanele kube khona okwenziwayo. Sekukhalwe kakhulu ngezobunhloli okusolwa ukuthi zilenzela phansi izwe ngokwehluleka ukuthola ulwazi ngezinto zingakenzeki. Indoda eboshelwe isigameko sasePhalamende, kuthiwa yatholakala iphethe ama-laptop, amafayela namaphepha nokushiya imibuzo nakho. Umuntu oboshwe emahhovisi kaMasipala waseGoli, wayephethe izinto eziphathelene nezobuchwepheshe kungaziwa uzisaphi. Akukudala kuvele imibiko yokuthi inkampani engaphansi kukahulumeni iTransnet, yahlaselwa kwezobuchwepheshe kwama yonke into khona. Lokhu kukhomba ukuthi ulwazi olubucayi lungase lube sengcupheni uma kunje! Umbuzo uthi ngabe yizigameko zobugebengu nje ezingahlangene nalutho? Uma kuyizigameko zobugebengu kungani zenzeke zilandelana futhi kube yizikhungo zikahulumeni ezithintekayo? Umphakathi uzibuza ukuthi abantu bangena kanjani ezikhungweni okufanele ngabe ziqashwe ngeso lokhozi? Azikho izimpendulo! Uhulumeni akacacise ngalezi zigameko nokuthi kusolwani futhi yiliphi iqhinga elingasebenza ukulwa nalokho. Ungoti wezokuphepha uDkt Johan Burger, ngaphansi kwe-Institute for Security Studies (ISS), uthi kufanele abantu bakhathazeke  ngesimo sezokuphepha ezweni. “Abukho ubufakazi obukhomba ukuthi izigameko zihlobene kodwa maningi amathuba okuthi zixhumene. Izinsongo zokuthi kungase kubuye izibhelu zenza ukuthi kube lula ukucabanga ukuthi zixhumene futhi zihleliwe. Ngibona kumele kudedelwe uphenyo luqhubeke ngoba kungaba yingozi ukuqagela,’’ kusho uDkt Burger. Ukhale ngabezobunhloli nabezokuphepha kuleli, wathi kufanele ibhekisiswe indaba yabo kwenziwe ushintsho. “Mibili imibiko esinayo, yilowo kaDkt Sydney Mufamadi nowenziwe nguSolwazi Sandy Afrika, yomibili ikhomba ukuthi ezobunhloli zinenkinga enkulu kuleli. Kukhomba ukuthi ezobunhloli ziyehluleka ukwenza umsebenzi wazo futhi kufanele kube khona okwenziwayo ngokushesha,’’ kusho uDkt Burger. UDkt Burger uphawule ngesinqumo sikamengameli sokuthutha ezobunhloli zibe sehhovisi lakhe, wathi kuyinto yesikhashana ukuze umengameli akwazi ukubona yonke into eduze. Uthe lokhu kudalwe wukwethuka okuqubuke ngesikhathi sezibhelu nanokuqhwagwa kombuso. Ukuthutha kwezobunhloli ukuchaze njengokufakwa ngaphansi komlawuli, kuze kube uphiko seluyakwazi ukuzimela. Umhlaziyi wezepolitiki, uMnuz Thabani Khumalo uthe, bubhokile ubugebengu kuleli kodwa lokhu kwezikhungo zikahulumeni kushayisa amakhala. “Kufanele impela abantu babe netwetwe uma kunje ngoba kweneka izinto ezethusayo. Lezi zigameko zenzeka ezikhungweni zikahulumeni eziqavile. Ngisola ukuthi ongqondongqondo bokugwamanda umbuso benza umonakalo ezikhungweni zezokuvikela izwe, yikho zithithibele kanje,’’ kusho uKhumalo. UKhumalo ukhale ngokungasebenzi kombutho wamaphoyisa wathi uzinzo alukho, lokhu kufakazelwa yimpi kaNgqongqoshe uMnuz Bheki Cele noMkhuzi wamaPhoyisa uGeneral Khehla Sitole. UKhumalo uphinde wakhala ngoMengameli wezwe uMnuz Cyril Ramaphosa, wathi uzithatha kancane izinto. “Umengameli ungumuntu ongasheshi kakhulu ngoba uma ubuka nje, alikho iqhinga elicacile analo lokubhekana nesimo. Into embi wukuthi kuyacaca ukuthi izwe aliphephile noma lihlaselwa abanye abashokobezi abavela emazweni angaphandle. Kuyacaca ukuthi sisemseni kaNkulunkulu nje,’’ kusho uKhumalo. Uhlabe indaba yemingcele yakuleli wathi kungena noma ngubani enze into ayithandayo kuphele kanjalo. Wathi lokhu kukhomba ngokusobala ukuthi konakale. Ngesikhathi ethula inkulumo ebheke esizweni uRamaphosa, uvumile ukuthi kunenkinga yokuba buthakathaka kwezobunhloli nezokuvikela. “Ngokwelulekwa yithimba ebeliphenya ngezibhelu zangoJulayi wonyaka odlule, sizokwenza ushintsho ngoba kunezindawo abazikhombile ezidinga ukulungiswa. Sizoqala ngokuvala izikhala zabasebenzi kwezobunhloli ezidalwe wukuthi kukhona abamisiwe,’’ kusho uRamaphosa. Kuhle ukuthi uRamaphosa uyavuma ukuthi kunezinkinga kodwa okubalulekile wukuthi ilungiswa kanjani ngoba ithinta ezokuphepha kwezwe nokuyinto ebucayi.