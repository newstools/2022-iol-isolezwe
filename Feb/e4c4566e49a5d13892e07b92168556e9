KUMISWE isikhulu soMnyango wezoLimo nokuThuthukiswa kweziNdawo zaseMakhaya KwaZulu-Natal, esisolwa ngokusebenzisa izinsiza zomnyango ukukhankasela i-IFP okhethweni lokuchibiyela. Isikhulu simiswe emsebenzini emva kokubanjwa oqotsheni sithutha abantu abebegqoke imifaniswano ye-IFP ngesikhathi kuqhubeka ukhetho lokuchibiyela, izolo. Laba bantu bebeyovota esikhungweni esingaphansi kukaWard 6, kuMasipala oKhahlamba. Ngokwesitatimende somnyango, emotweni kutholakale umanyolo nembewu, okusolakala ukuthi bekuzosetshenziselwa ukunxenxa abantu ukuba bavotele i-IFP. UNgqongqoshe womnyango, uNkk Bongi Sithole-Moloi, usigxekile isigameko. Uthe isikhulu sizoqondiswa ubugwegwe. “Yimbi le nto eyenziwe yisona. Izikhulu zomnyango kulindeleke ukuthi zihambise izidingo kubantu njengoba uhulumeni usembhidlangweni wokulwa nendlala. “Besingakulindele ukuthi izikhulu zomnyango zisebenzise izimoto zikahulumeni ukukhankasela iqembu lezepolitiki. Lokhu akulungile njengoba kunenqwaba yabantu abalindele ukuthola usizo emnyangweni.” UNkk Sithole-Moloi uthe unethemba lokuthi alikho iqembu lezepolitiki elizovikela isenzo sesikhulu esimisiwe. Uthe isikhulu sizomiswa emsebenzini kuze kuba kuphothulwa uphenyo. “Yize kusaqhubeka uphenyo kodwa ubufakazi esinabo banele ukuthi sisimise emsebenzini. Okunye okwenza sisimise, ukuthi izinsolo esibhekene nazo zibucayi kanti futhi asifuni ukuba kuphazamiseke uphenyo.” Okhulumela i-IFP,  uMnuz Mkhuleko Hlengwa, uthe akusilo iqiniso ukuthi lesi sikhulu besisebenzisa izinsiza zomnyango ukukhankasela i-IFP. Uthe ngokuthola kwabo, isikhulu besinikeze abantu abebeyovota u-lift. “Sibe nephutha isikhulu. Ngokwaso, besithi sisiza abantu abebehamba ngezinyawo. I-IFP ayinaso isandla kule nto.” Uthe abanankinga nesinqumo esithathwe wumnyango kepha wathi banethemba lokuthi isikhulu sizokwazi ukuchaza uhlangothi lwaso. Kwezinye izindawo luqhubekile ukhetho lokuchibiyela. Ukhetho lokuchibiyela belubanjwe kuWard 101, eThekwini, nakuWard 17, no-20, KwaNongoma. Bonke abantu abanqoba ukhetho kula ma-ward, kwafika ukhetho lwangonyaka owedlule bengasekho. Ababili babo, okunguMnuz Siyabonga Mkhize, owayengenele ukhetho eThekwini, noMnuz Dumisani Qwabe owayengenele ukhetho KwaNongoma, badutshulwa babulawa sekusele amasonto amabili kube nokhetho. Inhlangano eyengamele ukhetho, i-Independent Electoral Commission (IEC), ithe zonke izikhungo zivule ngaphandle kwezinkinga.