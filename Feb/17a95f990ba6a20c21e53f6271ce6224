KUME nse ukufunda esikoleni iTugela Secondary oThukela, eMandeni, abafundi bebhikisha. Laba bafundi abakhala ngokuba nothisha abangaphelele kukhona kubo nabafunda u-matric. Ngokusho komunye umfundi ocele ukuthi igama lakhe lingadalulwa, lesi sikole esinabafundi abalinganiselwa ku-1800, sishoda ngothisha abangu-8. Lo mfundi uthe kothisha abashodayo kukhona  nababili abafundisa izifundo ezimbili, iPhysical Science neCivil Technology kwa-matric. “Selokhu zivuliwe izikole kulo nyaka, siwu-matric asikaze sibe nabo labothisha emumva kokuthi kuhambe ebebeqashwe yisigungu esilawula isikole ekupheleni konyaka odlule,”  kusho umfundi. Uthe into edale ukuthi babeke phansi amapeni bateleke ukuthi isikole nomnyango balindele ukuthi babhale iphepha lePhysics neleCivil Technology ngoMashi njengawo wonke umfundi obenothisha phambi kwakhe. “Umbuzo wethu uthi sizobhalani? Sizoyibhala kanjani into esingakaze siyifunde selokhu kuqale unyaka,” kubuza umfundi. Omunye wabazali, naye ocele ukuthi igama lakhe lingadalulwa, uthe okubaphatha kabi kunakho konke ukuthi isikole nesigungu sesikole bagembula ngempilo yezingane zabo.  “Izingane azivesanga zakhetha ukuya emgwaqweni. Lolu daba ziqale zaluphakamisa kothisha besikole kanjalo nesigungu esilawula isikole kodwa okubuhlungu ukuthi bagxekwa othisha ngokubuza ukuthi baphi othisha balezi zifundo ezingafundwa,” kusho umzali. Uthe okubaphathe kabi bengabazali ukuthi izingane zabo zibatshele ukuthi usihlalo wesigungu esilawula isikole uzithukile, wazibiza ngaphansi kweziketi zonina uma ziya kuyena ziyobuza ukuthi yini abangayenza ukungenela kulolu daba. “Kuqhaqhazela ngisho umzimba uma ngicabanga inhlamba ayishilo ezinganeni. Angiqondi ukuthi yini ebidala ukuthi athuke izingane zethu ekubeni zibe zilwela ilungelo lazo lokufunda,”  kusho umzali. Uthe bagcine bezibuza imibuzo bengabazali efana nokuthi kakade, yena losihlalo usehlale kanjani esikhundleni esifanayo iminyaka engu-15 engashintshwa kungene abanye abantu abazokuqonda ukubaluleka kwelungelo lezingane lemfundo. USihlalo wesigungu sesikole, uMnuz Sam Zwane ukuphikile ukuthi kukhona abafundi abathukile. Uthe benze konke okusemandleni ukuphendula imibuzo yawo wonke umuntu obezwakalisa ukungenami ngalolu daba. “Kulabo bantu bekukhona ngisho abantu esingabazi, abangesizo izingane zesikole kodwa begqoke umfaniswano wesikole. Nakuba besikubona lokho kodwa sibachazele ukuthi isimo sesikuphi nokusilungisa,” kusho uZwane. Uthe okubi abakubonile ukuthi laba bafundi ebese bexubene nabantu abangaziwa kulo mbhikisho, bese kuwubudlova ngoba abanye babo bebehlome ngezibhamu, bangena emakilasini, bakhipha izingane ngenkani. “Isimo sibe sibi ngendlela yokuthi sithathe isinqumo sinothisha sokuthi ukufunda kuze kuqalwe ngoMsombuluko, uma sekuqale ukusebenza laba othisha abasha umnyango osubaqashile ukuthi bazofundisa,” kusho uZwane. Okhulumela uMnyango wezeMfundo uMnuz Sihle Mlotshwa uthe udaba bayazi ngalo bengumnyango. “Udaba sesingenele kulona saluxazulula. Sesibaqashile othisha abangu-7,” kusho uMlotshwa. 