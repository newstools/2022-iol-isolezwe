SIMPHIWE NGUBANE UMDONSISWANO owawuphakathi kowayengumengameli wezwe, uMnuz Jacob Zuma neKhomishinai kaZondo, okwadonsa izinyanga eziyisishiyagalombili, kwaba nomthelela omkhulu ekubhedukeni kwezibhelu zokutashwa kwezitolo ngoJulayi nyakenye. Lokhu kuqukethwe embikweni ongamakhasi angu-154 wethimba lochwepheshe elajutshwa uMengameli Cyril Ramaphosa ukuba liphenye ngeqhaza elabanjwa uhulumeni ikakhulukazi ezokuphepha ekubhekaneni nalolu dlame. Kusukela ngoJulayi 8 noJulayi 17 nyakenye kwaba nezibhelu KwaZulu-Natal nasezingxenyeni zaseGauteng. Kwashona abantu abangu-354, kwadaleka umonakalo olinganiselwa kuR50 billion. Ithimba elihlanganise lo mbiko beliholwa uSolwazi Sandy Africa elekelelwa u-Advocate Mojanku Gumbi noMnuz Silumko Sokupa. Ophenyweni lwaleli thimba, lithole ukuthi ukuchithwa kwezinqumo zekhomishini wuZuma, kusukela ngoNovemba 2020 kwaze kwaba uJuni 2021 eze egwetshwa izinyanga ezingu-15, kwasusa uthuli lwezichwe. Ububha, ukungalingani, isibalo esiphezulu sabangasebenzi, ukuntenga kwezinhlaka zikahulumeni nenkohlakalo, imigomo yomvalelandlini enye yezinto umbiko othi zagovuza umphakathi. Kuthiwa izinhlangano ezifana neyomakadebona be-ANC, okunguMkhonto weSizwe Military Veterans Association (MKMVA), zazingeneme ngokugwetshwa kukaZuma. Kuvela nokuthi kwasetshenziswa nezinkundla zokuxhumana ukugqugquzela abantu kwababekwenza. Umbiko uthole ukuthi amaphoyisa ehluleka ancama ukuvimba udungunyane ngoJulayi ngezizathu ezihlukene. Kwenye inkathi ayengatholakali, uma ekhona ayebukela engenzi lutho ukuvimba ukushiswa kwamaloli nezitolo kutatshwa impahla. “Kunesikhathi lapho amaphoyisa ayengawutholi khona umbiko wezobunhloli owawuzokwenza akwazi ukuhlela indlela yokusebenza kwawo. Akucaci ukuthi kwakubangelwa yini lokhu. Kuvela nokuthi babemisiwe emsebenzini abaholi abayisithupha abaphezulu emaphoyiseni ngesikhathi sezibhelu,” kuchaza umbiko. Lo mbiko udalule ukuthi ukubhekana ngeziqu zamehlo kwangaphakathi enhlanganweni i-ANC kunomthelela ongemuhle ezintweni ezithinta ukuphathwa kwezwe. Lo mbiko uphakamise ukuthi kuqiniswe izinhlaka ezibhekele ezokuphepha kwezwe nokuthi kunqanyulwe ukuxhumana kwabantu uma inkulumo yabo ibeka ukuphepha kwezwe engcupheni. Lokhu kumele kwenziwe kulandelwa imithetho yezwe. Kuphakanyiswe nokuthi zonke izinhlaka zikahlumeni zingenelele ngesikhathi ezintweni ezithinta inhlalo yomphakathi. Umholi weDA kuzwelonke, uMnuz John Steenhuisen uthe lo mbiko unika uRamaphosa ubufakazi obenele nethuba lokumkhomba indlela uNgqongqoshe wamaPhoyisa, uMnuz Bheki Cele noNksz Ayanda Dlodlo owayenguNgqongqoshe wezokuVikelwa koMbuso ngesikhathi sezibhelu, emva kwazo washintshelwa eMnyangweni weziSebenzi zikaHulumeni. USteenhuisen uthe bazoyifaka ingcindezi kuze kube labo abathintekayo kulo mbiko bathola isijeziso esibafanele. 