UHLALELE ovalweni umphakathi  ngokungehlela izingane zawo uma izulu liyidliva, njengoba kuthiwa zisebenzisa ibhuloho lezinyawo elakhiwe ngezingodo nothayela ukuwela umfula uma ziya noma zibuya esikoleni. Lo mphakathi waseMaliyazo, e-Mid-Illovo ngaphansi kukaMasipala waseRichmond, uthi kuseyinhlanhla nje ukuthi kuze kube manje asikabikho isigameko esesenzekile esingaholela ekulimaleni kwezingane okukhona kuzo ezincane ezifunda esikoleni samabanga aphansi. Izingane zakule ndawo ziwela leli bhuloho nsukuzonke elinqamula phezu komfula iLovu eliyingozi, uma ziya noma zibuya esikoleni. Ilungu lomphakathi uMnuz Hlali Gcwazibe, uthe umphakathi wahlangana wakha ibhuloho ngenhloso yokuthi izingane ezifunda ezikoleni ezingaphesheya komfula okuyiMalezayo Primary neFunundu High, zikwazi ukuya ezikoleni. “Yonke into ingaphesheya komfula. Izikole, izitolo nezinye izindawo ezidingwa umphakathi walapha, kumele kuqale kuwelwe kuleli bhuloho ukuze uyothola usizo.  Okubuhlungu ukuthi kuyenzeka uma izulu lina kakhulu, liguguleke siphinde siqale phansi siwumphakathi silakhe.  Kwesinye isikhathi uma izulu liguqubala, othisha kuyaphoqeleka ukuthi basheshe badedele abafundi ukuze bangafiki umfula usugcwele sebengasakwazi ukuwela,” kuchaza uGcwazibe. Uthe yevile ku-50 imizi eyakhe kule ndawo, kanti ngaphandle kwabafundi, kuphinde kuthinteke nezaguga okudingeka ukuthi ziwele kulo leli bhuloho uma ziyohola imali yempesheni noma ziyogibela njengoba izimoto zingakwazi ukungena kule ndawo kwazise akukho nomgwaqo.  Uthe isifiso sabo esikhulu ukuthi bakhelwe ibhuloho lezinyawo eliphephile ukuze baqinisekise ukuthi izingane zabo ziphephile uma ziya ezikoleni. Ikhansela, uMnuz Mmeli Ngcongo  lithe impilo yabantu ikakhulu abafundi abasebenzisa leli bhuloho isengcupheni. “Siwubhalele uMnyango wezokuThutha siwazisa ngalokhu, kodwa asikaze sithole zimpendulo. Okufike kube yingozi ngokwedlulele, ukuthi izingodo okwakhiwa ngazo leli bhuloho ngeke sazi uma sezibolile okungaholela ekutheni kwenzeke isibhicongo esikhulu,” kusho uNgcongo. Uthe ngaphandle kwebhuloho, izingane kumele zibuye zihambe ezindleleni ezenile okuyingozi, ngakho usejube abasebenzi be- Expanded Public Works Programme (EPWP) ukuthi baqinisekise ukucenta izindlela okuhamba kuzo abafundi. Okhulumela uMnyango wezokuThutha esifundazweni ngesikhathi ethintwa yiSolezwe uthe usathumele imibuzo emahhovisi alo mnyango ukuthola imininingwane ngalolu daba, wathembisa ukubuyela entathelini, kushaye isikhathi sokushicilela engakabuyi.  