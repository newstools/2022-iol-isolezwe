 MHLENGI SHANGASE ABAPHATHI beNyuvesi yaKwaZulu-Natal, banqume ukumisa ukufunda kulesi sikhungo emva kokuqubuka kodlame. Okhulumela inyuvesi, uNksz Normah Zondo, uthe bamise nse ukufunda emuva kokusabisa nodlame kwezinye zezikhungo zale nyuvesi. Uthe kuzoma nse ukufunda lonke leli sonto. “Imibiko ithi ezinye izitshudeni bezisabisa abasebenzi zingena emabhilidini zifuna kume nse ukusebenza. Kube nezikhawu lapho kade kuvalwe khona izintuba zokungena okuvimbe abanye abasebenzi ukuthi bangene.” Uthe lokhu bakubuka njengobugebengu njengoba bekujikijelwa namatshe, kwacekelwa phansi impahla kwaphinde kwatitinywa esinye sezisebenzi esingenzanga lutho. “Lezi zehlakalo ziphazamisa izitshudeni ezifuna ukufunda. Ukuphepha kwabasebenzi nezitshudeni yikhona esikubeke eqhulwini, yingakho sivale isikhungo isonto lonke.” Uthe nezinto zokuthutha izitshudeni zizobe zingasebenzi njengoba kuvalwe thaqa. “Abaphathi bazohlangana nomkhandlu wezitshudeni kusasa (namhlanje) ukuze kubhungwe ngezimfuno zezitshudeni. Lo mhlangano ungeminye yemizamo eqhubekayo yokuzama ukuthola isixazululo.” Uncome indlela enokuthula umkhandlu wezitshudeni nemizamo yokuthi kube nokuthula njengoba kuqhubeka izingxoxo. “Sizimisele ukuthi siqhubeke nokusebenzisana nomkhandlu wezitshudeni ukuze sihlangabezane nezimfuno. Sisebenzisa namaphoyisa kanjalo nophiko lwezokuphepha ukuqapha isimo kuzona zonke izikhungo ukuze kuphephe abasebenzi nezitshudeni.” Unxuse izitshudeni ukuthi zehlise umoya. UNksz Zondo ubalule nokuthi luyaqhubeka uhlelo lokubhalisa nge-internet njengoba zingu-60 izitshudeni esezibhalisile.