KUDUTSHULWE owesilisa okusolwa ukuthi ubezama ukubamba inkunzi abesifazane abathathu abebephuma endaweni yobumnandi KwaMashu. Kuthiwa umufi obese- Artizen Lounge ulandele laba abesifazane ngesikhathi sebegoduka. Kubikwa ukuthi ngesikhathi ehilizisana nomunye walaba abesifazane abezama ukumphuca isikhwama  ubonwe ngumlisa omthele phansi ngenganono. Umthombo wephaphandaba uthe, amanye amalungu omphakathi abezwakala encoma ubuqhawe bomlisa osize laba abesifazane ngesikhathi bebhekene nenkinga yokukhuthuzwa. “Le ndawo inobugebengu obuningi. Izigilamkhuba zijwayele ukuchanasa kule ndawo ngoba zazi ukuthi abantu abaningi basuke bephuma e-Artizen,” kusho wona kafushane. Ethintwa umnikazi we-Artizen, uMnuz Simphiwe Mcanyana , uthe uyakweshwama ukuthi umsolwa odutshuliwe ubephuma endaweni yakhe. “Engikwaziyo ukuthi umufi udutshulelwe emgwaqweni ongezansi kwale ndawo ( Artizen) futhi lolu daba yinto  esiyizwe isixoxwa abantu. Bengikhona izolo  ebusuku kodwa angizange ngizwe lutho ngomuntu ophume lapha maqede wakhuthuza abantu,” kubeka yena. Imizamo yokuthola amaphoyisa ayiphumelelanga njengoba kuze kwashaya isikhathi sokushicilela engaphenduli mayelana nokuvulwa kwecala. 