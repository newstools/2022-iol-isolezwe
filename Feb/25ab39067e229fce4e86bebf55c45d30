UKUGASELA kwamaphoyisa ezindaweni ezahlukene ezingaphansi wesiteshi samaphoyisa iPlessislaer, eMgungundlovu, ngoMgqibelo, kuholele ekuboshweni kwabantu abangu-81. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa abekanise ezindaweni ezahlukene kule ndawo kusuka ngehora lesine ntambama kwaze kwaba phakathi kwamabili. “Ababoshiwe bebetholwa namacala ehlukene. Phakathi kwamacala kukhona awezibhamu ezingekho emthethweni, awokubamba inkunzi, ukudlwengula, ukuzama ukubulala, ukwebiwa kwemfuyo, ukubanjwa nezidakamizwa, ukutholakala nezikhali eziyingozi namanye,” kusho uLt Col Gwala. Uthe amaphoyisa abebuye akhiphe namathikithi ezinhlawulo kubashayeli ebebetholwa namacala okuphula imithetho yomgwaqo. Uthe abanye abantu abazithole besenkingeni yokukhalelwa ngamasongo kaSigonyela, yilabo bokufika ebebetholwa bengenazo izincwadi ezibagunyaza ukuba seNingizimu Afrika. “Bonke ababoshiwe kulindeleke ukuthi bavele ezinkantolo ezahlukene eMgungunlovu,” kusho uLt Col Gwala. Uthe amaphoyisa abejutshwe ukuthi ayogasela eMgungundlovu, abevela eziteshini ezahlukene KwaZulu-Natal. Ngokwezibalo ezikhishwe wuNgqongqoshe wamaPhoyisa ngoLwesihlanu, isiteshi sasePlessislaer, sikeliswe saba ngesesine eziteshini ezihamba phambili ngobugebengu bokubulawa kwabantu ezweni lonke.  ULt Col Gwala uthe izindawo ezakhele lesi siteshi zibhekene nengwadla yobugebengu bokubulawa kwabantu. Uthe lokhu kuze kwaholela ekutheni kutshalwe amaphoyisa kulezi zindawo ngasekupheleni konyaka odlule. Uthe lokhu kuholele ekuboshweni kwenqwaba yabantu kwaphinde kwatholwa nenqwaba yezibhamu ezinkulu ezandleni zabasolwa. “Ngaleso sikhathi, amaphoyisa abezithola edubulana nezigebengu ebezisuke zigoloza ukuzinikela emaphoyiseni,” kusho yena. Uthe amaphoyisa asazoqhubeka nalezi zinhlelo ngoba angeke avume ukuthi imiphakathi ibuswe yizigebengu. 