AMAPHOYISA aphenya ngecala lokubulawa komphathi wonogada okuthiwa uhlaselwe yizigebengu ebeziyokweba epulazini, iGwalas, oThongathi. Inkampani yonogada, iReaction Unit South Africa, iveze ukuthi ithole umbiko, ngoMsombuluko ntambama ngesigameko esenzeke epulazini. Okhulumela abakwaRusa, uMnuz Prem Balram, uthe ngesikhathi befika endaweni yesehlo bathole umphathi wonogada esevele eshonile engaphakathi evenini. “Simthole eseshonile endaweni yesigameko, enenxeba lokudutshulwa esiswini. Obesebenza nomufi ubephakathi naye emotweni ngesikhathi kudutshulwa kodwa akazange alimale,” kusho uBalram. Uthe umphathi wonogada odutshuliwe ubesebenzela i-Eagle Eye Security. Obesebenza nomufi wazise abakwaRusa ukuthi bekulindwe abanye onogada abasebenza nabo ngesikhathi abasolwa abathathu bevulela ngenhlamvu. “Abasolwa badubule kabili bebhekise kumufi base bethatha isibhamu sakhe maqede babaleka epulazini,” kusho uBalram. Uthe kutholakale izinhlamvu ezimbili esezisetshenzisiwe endaweni yesigameko. Okhulumela amaphoyisa KwaZulu-Natal, uColonel Thembeka Mbele, uthe amaphoyisa asoThongathi asaphenya ngecala lokubulala.  Uthe umufi ubematasa ekhokhela onogada ngesikhathi edutshulwa. “Abasolwa bantshontshele umufi isibhamu ebesinezinhlamvu ezingu-17 nemali ngaphambi kokuthi badle phansi,” kusho uColonel Mbele. Uthe baxwayisa amalungu omphakathi nabaqashi ukuthi bangahambi bephethe isamba semali enkulu. Kumele basebenzise ezinye izindlela eziphephile njengokuthumela imali kwi-akhawunti yasebhange ukugwema ukuba yizisulu zobugebengu. 