ABAFUNDELA ubuhlengikazi KwaZulu-Natal, balubheke ngabomvu usuku lwamanqamu emncintiswaneni ozoba ngo-Okthoba, lapho kuzohlolwa khona onekhono eledlula elabanye, okuhlelwe ukuthi ubeseChina.  Izolo, abafundela ubuhlengikazi abangenele umncintiswano baqhathwe emlenzeni wokuqala weWorldSkills South Africa, ekolishi lokufundela ubuhlengikazi esibhedlela, iMshiyeni. Abangenele umcintiswano bebehlolwa ukuthi banolwazi olungakanani lokukhuluma neziguli, ukuzihlola, ukuthi bashesha kangakanani uma benza umsebenzi. Kulo mlenze kuzokhethwa abazomela isifundazwe. Abaphumelele bazomela iKZN namhlanje nakusasa, kanti baqhathwe nabaphumelele kwezinye izifundazwe emcimbini ozobe useNyuvesi iNorth West. Abaphumelele lapho bazomela iNingizimu Afrika, kwi-46 International World Skills Competition eShangai, eChina. IWorldSkills SA ngokubambisana neHealth and Welfare Sector Education and Training Authority, (HWSETA) abahlele umncintiswano, bathi inhloso ukuthuthukisa ikhono kwezempilo nakwezenhlalakahle lilingane nelabenza umsebenzi ofanayo emhlabeni. Isikhulu esiphezulu kwiHWSETA, uNkk Elaine Brass sithe: "Lo mncintiswano kuhloswe ukuthi kukhuthazwe abantu abasha ukuthi bafundele amakhono adingekayo ukuze kuphele ukushoda kwamakhono athile kuleli. Akuwona nje umcintiswano kodwa uhlelo oluzobasiza ekutheni bazi ukuthi kwamanye amazwe izinto zenziwe kanjani." UNksz Minenhle Nyali, waseVerulam, omunye wabangenele lo mcintiswano, uthe kunzima kodwa kumnandi ukuba kuwona ngoba ufunda okuningi. " Ngizizwe ngithobekile ukuthi ngiqokelwe ukuthi ngibe yingxenye yababebencintisana. Ukuba kulo mncintiswano kungenze ngaba nokuzethemba emsebenzini wami. Ngiyafisa ukuthi ngiphumelele kube yimina engimela iNingizimu Afrika, eChina. Ngingafunda okuningi kwabanye,"  kusho uNksz Nyali.