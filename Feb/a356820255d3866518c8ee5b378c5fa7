UKUBONA abantu bengayi kongoti abelapha ezomphefumulo ngenxa yokungabi nemali, kwenze umphrofethi ongowokuzalwa oLundi, kodwa osezinze eThekwini, uNksz Mbali Mathonsi, waqhamuka nohlelo lokweluleka abantu ngokomphefumulo engakhokhisi ngisho indibilishi. Le ncekukazi ithi yize kubalulekile ukuthi uma unenkinga emphefumulweni ubonane nongoti kodwa okuseqhulwini wukuthi ugcine welaphekile emoyeni. Kumele ukwazi ukuthulula konke okukuphethe kabi kumuntu omethembayo futhi ongeke anekele izwe izindaba zakho. Uthi yingakho abantu abaningi bephephela nasemasontweni ukuze belapheke emoyeni. “Ngivule amahhovisi okusebenzela ukuze umuntu ofuna usizo, ezovele eze kimina, angalindi ukuthi aye esontweni, ”usho kanje uNksz Mathonsi. Uthi kuvamisle ukuthi badinga ukweluleka ngenxa yokwentula imisebenzi okunye okudalwe yiCovid-19, izinkinga emakhaya, izidakamizwa nokunye kwenza abantu bazithole bekhungathekile bengazi ukuthi kumele bakhulume nobani. Okwehlukile ngokweluleka kukaNksz Mathonsi, wukuthi uthi eluleka umuntu kodwa ebe emsiza nangamazwi awacaphuna encwadini engcwele ngenhloso yokumnikeza ithemba elizohlala isikhathi eside. "Sekudlalwe kakhulu ngabantu benziswa imilingo, bedliswa izilwane bekhokhiswa imali eshisiwe kodwa bengasizakali. Ngibasiza ngomkhuleko nje kuphela, abakhokhi ngisho isenti ngoba inhloso ukuthi basizakale empilweni nasemphefumulweni," kusho uNksz Mathonsi. Ukholwa wukuthi ukuthulula yonke into ekuphethe kabi emoyeni kuwukhiye ekwelapheni umphefumulo. "Ngiyathobeka uma ngibona kuqaqeka izinkinga zabantu, abangasebenzi bethola imisebenzi. Lokho kungenza ngimdumise uNkulunkulu ngingaphezi,“ kugcizelela uNksz Mathonsi. Ephetha uthe kulo nyaka uzoba nezinhlelo ezahlukene okubalwa nezasoLundi, lapho edabuka khona. Ukwanda kwesibalo sabantu abafuna ukukhulekelwa ngisho emsakazweni yikhona okuzomenza asabalale nakwezinye izindawo. UNksz Mathonsi ungomunye wabantu abazwakala emisakazweni yomphakathi ehlukene okubalwa, iNguna neRise FM, lapho esuke esiza abantu abafuna ukwelulekwa mahhala. Phambilini uNksz Mathonsi, ubenezinkonzo ezinkulu enkabeni yeTheku, uthi wazimisa ngenxa yokuhlasela kobhubhane. Yize kunjalo  uthe lokho akumvimbi ukuhambela izindawo ezahlukene eyobamba inkonzo nabantu abadinga umkhuleko ngenhloso yokuxazulula izinkinga. Le ncekukazi iyatholakala ezinkundleni zokuxhumana, kwiFacebook unekhasi, Miss Mbali Mathonsi kanti uma ufisa ukubekisa isikhathi sokubonana naye ungamthola ku-068 536 9073. Amahhovisi akhe asenkabeni yeTheku.