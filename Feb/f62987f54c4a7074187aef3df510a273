MBALI KHANYILE ILUNGU lesigungu esiphezulu kwi-ANC KwaZulu-Natal, uNkk Peggy Nkonyeni, ngoLwesihlanu lizwakalise ukungenami ngokungabonakali kwabaholi be-ANC, emcimbini wesikhumbuzo sikaDkt John Langalibalele Dube, obusoHlange High, eNanda. UNkk Nkonyeni, onguNgqongqoshe woMnyango wezokuThutha eKwaZulu-Natal, ubehambele umcimbi waminyaka yonke wesikhumbuzo sikaDkt Dube, omunye owayengumengameli we-ANC. Ethula inkulumo, uthe yize kube nokushayisana kohlelo lomcimbi nenkulumo kamongameli wezwe, ayethule eCape Town, nathi kuholele ekutheni angaphumeleli uNdunankulu wesifundazwe, uMnuz Sihle Zikalala, kepha ukholwa ukuthi kukhona obekungenziwa kangcono mayelana nohlelo lokuxhumana nabaholi beqembu. “ Ngizoludlulisa udaba ngephutha elenzekile kubaholi bami, ngenhloso yokuthi lilungiswe. Kumele sazi ukubaluleka kokubungaza imisebenzi yamaqhawe ethu. UDkt Langalibalele Dube ungelinye lwalawo maqhawe futhi kusemqoka ukuthi abungazwe yiwo wonke umuntu,” kukhononda uNgqongqoshe. Umzukulu kaDkt Dube, uMnuz Langa Dube uthi yize abaholi be-ANC bengakukhombisi nhlobo ukusithakasela isikhumbuzo sikamkhulu wakhe kodwa lolu suku luyohlale lusemqoka emndenini. “Lolu suku liwumlando okumele sihlale siwutshala kwabasha ukuze bangabi nokudideka ngamaqhawe esizwe. Kuyisifiso sethu ukuthi lolu suku lube kwikhalenda njengoba umcimbi siwenza minyaka yonke,” kusho uMnuz Dube. UMnuz Godfrey Sangweni, owayenguthishanhloko kulesi sikole nobengesinye sezikhulumi, ukhuthaze abafundi ngokuthi baziqhenye ngomlando wesikole sabo. Ethintwa uMnuz Nhlakanipho Ntombela, okhulumela -ANC KwaZulu-Natal, uthe isimemo somndeni wakaDube sasicele isikhulumi kuphela. “Kuyadida abakhala ngakho ngoba sisihloniphile isicelo sabo ngokuthumela uNkk Nkonyeni obemele iqembu,” kubeka uNtombela kafushane. UDkt Dube owazalwa ngoFebhuwari 11, 1871 washona ngoFebhuwari 11, 1946. Ngo-1901 wasungula isikole, Ohlange High. Iqembu le- ANC elaqale labizwa ngeSouth African Native National Congress (SANNC), lasungulwa ngoJanuwari 8, 1912. Waba ngumengameli weqembu kusukela ngo-1912 kwaze kwaba wu-1917. 