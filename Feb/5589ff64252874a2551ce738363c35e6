SIMPHIWE NGUBANE ALAHLWE elakubo amadoda amabili aboshwe engalindele, enkabeni yedolobha eThekwini, emva konyaka kade efunwa ngamaphoyisa. La madoda aneminyaka ephakathi kuka-23 no-27, akhalelwe ngamasongo kaSigonyela emgwaqweni uSt Georges, ngoLwesithathu. Amaphoyisa ashaqe imoto abekade ehamba ngayo ayoyigcina ephawondini. Kulindeleke ukuthi abasolwa bavele eNkantolo yeMantshi, yaseThekwini maduzane uma sebephenywe ngamaphoyisa ukuthi azikho yini ezinye izigameko zobugebengu abathinteka kuzona? Okhulumela amaphoyisa KwaZulu-Natal, uColonel Thembeka Mbele, uthe ithimba labo laseMbilo, lithole ulwazi ophenyweni lwalo ngemoto ebeliyifuna ebikhonjwa enkabeni yedolobha eThekwini. UCol Mbele uthe ngokuphazima kweso, amaphoyisa anikele endaweni obekukhonjwa khona imoto, nebala ayivimba afica abesilisa ababili kuyona. “Amadoda atholakale kuyona yilawa abekade efunwa ngamaphoyisa ecaleni lokubamba inkunzi emgwaqweni uFerguson, eGlenwood, ngoFebhuwari 25, 2021,” kusho uCol Mbele. Kuleso sigameko kusolakala ukuthi umgilwa wayehambisa izimpahla eMbilo ngesikhathi evukelwa ngabasolwa. Kuthiwa bamkhiphela ummese bamsabisa ngawo base bembamba inkunzi bamphuca izimpahla, amateku ayewagqokile nokunye, babaleka ngemoto. UCol Mbele uthe uphenyo olunzulu lwamaphoyisa luvundulule nokuthi imoto eshaqiwe ike yasetshenziswa esehlakalweni sobugebengu esenzeka eBerea, ngoJanuwari, wangonyaka odlule. 