BONISWA MOHALE ZIMI ngomumo izinhlelo zenkulumo yesizwe, kaMengameli Cyril Ramaphosa, ezothulwa eCape Town City Hall, kulo nyaka emuva kokusha kwePhalamende. Izolo iMeya yaseCape Town, uMnuz Geordin Hill-Lewis, idlulisele ngokusemthethweni iCity Hall kuSomlomo wePhalamende, uNkk Nosiviwe Mapisa-Nqakula noSihlalo weNational Council of Provinces (NCOP) uMnuz Amos Masondo. UNkk Nqakula uthe iCity Hall isingaphansi kwePhalamende okusho ukuthi nendlela esetshenziswa ngayo isishintshile. Uthe sekuphele amasonto amane kwasha iPhalamende kodwa lokhu akuziphazamisanga izinhlelo ngoba ziyaqhubeka. “Kubuhlungu ukusha kwePhalamende kodwa izinhlelo zokuthuthukisa impilo yabantu baseNingizimu Afrika ziyaqhubeka. Siyazi ukuthi eminyakeni ewu-32 edlule uMengameli Nelson Mandela wathula inkulumo yakhe yokuqala ephuma ejele ngoFebhuwari 11 lapha eCity Hall. NgoFebhuwari 10 uMengameli Cyril Ramaphosa uzothula inkulumo yakhe yesizwe lapha eCape Town City Hall,” kusho uNkk Mapisa-Nqakula. Uthe iCity Hall izoba ngaphansi kwePhalamende kuze kube wuFebhuwari 17. Uveze ukuthi kuzobe kungokuqala ngqa emlandweni weNingizimu Afrika ebuswa ngentando yabantu ukuthi inkulumo yesizwe yethulwe ngaphandle kwePhalamende. Yize kunjalo uthe yonke imithetho esetshenziswa uma kunenkulumo yesizwe ePhalamende izosebenza eCity Hall futhi nemigwaqo izovalwa ngendlela okuye kuvalwe ngayo leyo eseduze kwePhalamende. Mayelana nezinhlelo zenkulumo yesizwe, uNkk Mapisa-Nqakula, uthe ngeke badalule okuningi ngoba kusazoba nesithangami sabezindaba esikhethekile mayelana nalolu daba.. “Uphenyo ngokusha kwePhalamende luyaqhubeka. Sicela abantu babekezele ngoba bazozithola izimpendulo abazidingayo uma zonke izinhlaka eziphenyayo seziphothule umsebenzi wazo. Okwamanje asifuni ukuqagela ngokwenzeka. ENingizimu Afrika siyisizwe esisebenza kanzima, sizodlula kulesi simo, sakhe kabusha sinqobe njengoba sihlale senza,” kusho uNkk Mapisa-Nqakula. 