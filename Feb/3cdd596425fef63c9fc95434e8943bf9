SIMPHIWE NGUBANE KULINDELEKE avele namhlanje eNkantolo yeMantshi yaseWeenen, ngase-Escourt, amadoda amabili asolwa ngokutholakala nezibhamu okukhona kuzona i-AK47 nenqwaba yezinhlamvu. Abasolwa abaneminyaka engu-40 nengu-46, baboshwe babekwa icala lokutholakala nezibhamu nezinhlamvu okungekho emthethweni. Agasele kungazelele muntu amaphoyisa eqhuba umkhankaso wawo olwa nobugebengu eMngwenya naseMsobotsheni ngoMgqibelo entathakusa. Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa alunywe indlebe mayelana nezibhamu ezingekho emthethweni kule ndawo. “Amaphoyisa anikele kulezi zindawo lapho kufike kwaboshwa khona abasolwa ababili. Kutholwe isibhamu esikhulu ne-AK47 nezinhlamvu. Kutholwe nesibhamu esincane nezinhlamvu ezingu-17,” kusho uLt Col Gwala. Kwesinye isigameko, amaphoyisa athungatha abasolwa abadle phansi bashiya emuva izidakamizwa ezingabiza uR425 000 ePhoenix. Uphiko lwamaphoyisa oluphenya amacala athinta izidakamizwa nezibhamu ngoLwesihlanu lugasele kwancane indawo emzini ose-Univale Place. ULt Col Gwala uthe izidakamizwa okukhona kuzo iwunga engu-10 200 necocaine ewu-1 190, bezithukuswe ngemuva kwendlu. “Kutholakale nemali ewuR3 000 ngesikhathi amaphoyisa esesha. Izidakamizwa ezitholakele zingabiza uR425 000. Amaphoyisa athungatha abasolwa ababalekile,” kusho uLt Col Gwala. Uthe amaphoyisa achithiwe esifundazweni, azolokhu ekhona emiphakathini elwa nezenzo zobugebengu. Ukhuthaze amalungu omphakathi ukuthi aqhubeke nokusebenzisana namaphoyisa ngenhloso yokulwa nobugebengu nokusetshenziswa kwezidakamizwa. 