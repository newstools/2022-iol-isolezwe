BABHIKISHE ngaphandle kwePhalamende izolo, ngaphambi kokuthi uNgqongqoshe wezeZimali, uMnuz Enoch Godongwana, ethule isabelozimali sakuno nyaka. Eqhulwini lwezimfuno zezinhlangano ezahlukene ebezibhikisha, kubalwa amathuba emisebenzi, ukuthuthukiswa komnotho, intela yabadla izambane likapondo nesibonelelo sabangasebenzi esithe, xaxa. Bezinhlangano ezahlukene bezisina zidedelana ngaphandle kwePhalamende. Phakathi kwezinhlangano ebezibhikisha kubalwa ezabangasebenzi, ezilwela amalungelo abantu nezomphakathi. Izinhlangano zinxuse uhulumeni ukuba aqhamuke namaqhinga okudala amathuba emisebenzi. Inhlangano yabesifazane abahlala emapulazini, iWomen on Farms Project, inxuse uhulumeni akuba aqhamuke nomthetho wentela ezokhokhwa ngabadla izambane likapondo. Umqondisi wenhlangano, uNksz Colette Solomon, uthe intela ingasiza ekwehliseni igebe phakathi kwabahlwempu nabacebile. “Uma uhulumeni engaqhamuka nale ntela, angaqoqa imali elinganiselwa kuR140 billion. Le mali ingasiza ekudaleni amathuba emisebenzi,” uNksz Solomon. Izinhlangano zabangasebenzi zithe zifuna kube nesibonelelo sabangasebenzi. Zithi isibonelelo sikaR350 esiholwayo njengamanje, sincane kakhulu. Abenhlangano elwela abangasebenzi, iThe Cry of the Xclude, bathi bafuna isibonelelo sibe wuR1 500. “Lesi sikaR350 sincane kakhulu, sandisa ububha negebe phakathi kwalabo abahlwempu nezigwili. Igebe phakathi kwabahlwempu nezigwili likhula nsuku zonke,” kusho inhlangano ohlwini lwayo lwezikhalazo. Ezinye izinhlangano ebezinemibhikisho ngaphandle kwePhalamende, zikhale ngamathuba emisebenzi. Inhlangano i-Assembly of Unemployed People, ithe uhulumeni kufanele adale amathuba emisebenzi. “Njengamanje kunemisebenzi ewu-3 000 kumasipala waseCape Town kodwa abantu abasha kule ndawo abaqashiwe. Sifuna amathuba emisebenzi.” I-EFF nayo ibe nombhikisho ngaphandle kwePhalamende, ikhalaza ngohulumeni ukuthi udala izikweletu emazweni angaphandle. Iphini likamengameli we-EFF, uMnuz Floyd Shivambu, lithe lezikweletu zibeka izwe engcupheni. UShivambu uthe izikweletu zidala ukuthi kungabi khona ukuthuthukiswa kwezimboni kuleli. “Uma uhulumeni usathatha izikweletu kulezi zinhlangano ngeke kube khona ukuthuthukiswa kwezimboni. Sifuna kuthuthukiswe izimboni ukuze kudaleke amathuba emisebenzi,” kusho uShivambu. Uxwayise ngokuthi leli zwe lingagcina lilahlekelwa ukuzimela uma liqhubeka nokuthatha izikweletu ezinhlanganweni zangaphandle.