UMNDENI walapho kuganele khona owesifazane olahlwe yicala lokubulala indodana yakhe uthi awugculisekile ngesigwebo sakhe. UNkk Ziningi Jane Nzama (49) utholwe yiNkantolo eNkulu yaseMgungundlovu enecala lokubulala indodana yakhe uMnuz Asanda Kwanda Nzama (20) ngoMsombuluko. Inkantolo iphinde yamlahla ngecala lokukhwabanisa. Ugwetshwe iminyaka ewu-20 ebhadla ejele. Ilungu lomndeni wakwaNzama elicele ukungadalulwa ngenxa yokwesaba lithe sincane isigwebo esinikwe umbulali uma becabanga ubuhlungu abuzwise umufi emzala. “Ngesikhathi kuqhubeka ukulalelwa kwecala enkantolo, besinethemba lokuthi inkantolo izomnika noma udilikajele. Kodwa akusenani ngoba vele angeke sikwazi ukuphikisa isinqumo senkantolo,” kusho ilungu. Lithe okubaphathe kabi kakhulu ukuthi kukhona ayekhuluma kubo ethi uzombulala u-Asanda ngoba uyisiphazamiso empilweni yakhe. Lithe ukungahoshelani phakathi kukaNkk Nzama nomufi kuqale emva kokubulawa ngokudutshulwa kukayise kamufi . “Kuthe esebulewe umyeni wakhe, kwaqala kwavela ukuthi usenesoka futhi uza nalo emzini womyeni wakhe. U-Asanda ubelibeka ngembaba elokuthi akayifuni le nto eyenziwa emzini kayise, zaqala lapho ke ukonakala izinto phakathi kwakhe nonina,” kusho ilungu. Lithe isenzo sokubulala indodana yakhe, sibe sibi ngoba silethe izinkulumo emndenini. Lithe lokhu kuza emva kokuthi lona wesifazane ebesekhomba ababulali bendodana yakhe khona ngaphakathi emndenini ekubeni kuwuye umenzi wobubi. “Sicabanga ukuthi ngokukhomba abanye abantu, ubezama ukugqiba ubufakazi bokuthi kungabibikho muntu ozoke alinge asolele ngakuye,” kusho ilungu lomndeni. Lithe ngisho nokubulawa komyeni, uMnuz Mzo Nzama obengusomatekisi, obulawe ngo-2020 nakho kusashiya imibuzo ngenxa yendlela okwenzeka ngayo. Lithe ngosuku ayezodutshulwa ngalo, lo wesifazane wabhala ku-WhatsApp ukuthi uzizwa umoya wakhe uphansi. “Wathi esuka wayefonela umasingcwabisane wakhe, wababuza ukuthi bangakwazi yini ukumngcwabela umuntu yize ekweleta izinyanga ezintathu. Bamtshela ukuthi kuzofanele aqale azikhokhele lezo zinyanga azikweletayo ngaphambi kokuba afake isicelo sokungcwatshelwa. Wathi esuka, wanikela khona, wayokhokhela isikweletu. Wabuya ekhaya esegundile ikhanda, ethenge nephakethe lamakhandlela nomentshisi. Kwathi ntambama, umyeni wakhe wathelekelwa abantu abafika bamdubula bambulala esegaraji emzini wabo,” kusho ilungu. Lithe miningi imibuzo abasazibuza yona ngalesi sigameko sokubulawa kukaNzama. Ngokwesitatimende esithunyelwe amaphoyisa, uNkk Nzama ugwetshwe emva kokuthi elivumile icala lokubulala indodana yakhe. Kuthiwa ngo-Ephreli nyakenye kwatholakala isidumbu sika-Asanda kubo eSikhelekehleni, KwaXimba, sinamanxeba okudutshulwa emzimbeni nasekhanda. Abasolwa ababili ngoMnuz Simphiwe Silangwe (29) noMthokoziseni Majozi (49) abebehamba icala noNkk Nzama, bona abangalivumanga lizoqhubeka ngoFebhuwari 24 eNkantolo yeMantshi yaseCamperdown. Basagcinwe esitokisini. 