Kulindeleke ukuba bavele namuhla eNkantolo yamaCala ayisiPesheli ePalm Ridge, eGoli, abasolwa abangu-15 ababhekene namacala enkohlakalo. Laba basolwa baboshwe ngoMsombuluko ngamacala enkohlakalo kwiSAPS yokutholwa kwezimpahla zokuzivikela ezingabiza uR1.9 million. Abayisithupha kubasolwa bangamaphoyisa, ababili basasebenza njengamaphoyisa kanti oyedwa ungumabhalane. Abanye abasolwa ngabantu abaxhumene nomhlinzeki womsebenzi (supplier). Okhulumela amaphoyisa kuzwelonke, uColonel Athlenda Mathe, uthe abasolwa baboshwe ezintatha zangoMsombuluko eGauteng naseLimpopo. UMathe uthe babekwe amacala okukhwabanisa, ukweba, inkohlakalo nokukokotela ngokohlelo lokuhlomulisa ngokungemthetho umhlinzeki wama-latex gloves weSAPS kuzwelonke ngo-Ephreli 2020. “Ukuboshwa kwabasolwa kwenzeke ngemuva kophenyo olunzulu ngokuthengwa kwempahla nokuhlinzekwa kwezidingongqangi kwiSAPS. Uphenyo seluvundulule ukuklonyeliswa kwezinkontileka eziningi ukuze kuhlomule izinkampani ezingafanele, ezibuye zisize izikhulu eziphezulu ze-SAPS.” UMathe uthe kungase kuboshwe abanye ngenkohlakalo yamaphoyisa. Bonke abasolwa abangu-15 kulindeleke ukuthi bavele eNkantolo yamaCala AyisiPesheli ePalm Ridge, namuhla. 