UKULWA kwabafundi kuthiwa kuholele ekutheni omunye akhiphe isikhali agwaze abulale omunye esikoleni iSiphesihle High, eVerulam, izolo. UCassim Shabane (17) ofunda uGrade10, kuthiwa ugwazwe wabulawa ngomunye ofunda uGrade 8 esikoleni emva kwengxabano. Ngesikhathi sokushicilela bekungakatholakali ukuthi laba bafundi bebebangani kodwa kuthiwa umsolwa ugwaze umufi maqede wabaleka. Ubabekazi kamufi, uNksz Matilda Mthembu, uthe abakazi ukuthi bekubangwani. Uthe ngothisha abamshayele ucingo bethi akeze esikoleni, nabo kabazi ukuthi bekwenzenjani. "Sisadidekile, nathi akukho okuningi esikwaziyo ngalolu daba nomfundi okusolwa ukuthi umgwazile. Asikazi nokuthi ungubani, wakuphi? Asikakasitholi nesikhathi sokubuza kwabanye abafundi. Ngishayelwe ucingo esikoleni kwathiwa angiphuthume, uma ngifika sekonakele. Sisahleli emtholampilo lapho eshonele khona nesidumbu, silinde imoto yasemakhazeni izomthatha," kusho uNksz Mthembu. ULieutenant Colonel Nqobile Gwala okhulumela amaphoyisa KwaZulu-Natal, uthe kusolwa ukuthi bekunequlu labafundi ebebelwa eTrenance Park. Ngesikhathi kuliwa, umfundi oneminyaka engu-17 ugwazwe esifubeni. "Umfundi ogwaziwe uphuthunyiswe emtholampilo wendawo lapho eshonele khona. Okwamanje akukaziwa ukuthi bekubangwani? Amaphoyisa aseVerulam aphenya icala lokubulala. Okwamanje akukaboshwa muntu," kusho yena. UMnuz Kwazi Mthethwa okhulumela uMnyango wezeMfundo KwaZulu-Natal, uthe abakabi nayo imininigwane ephelele ngalolu daba, abakutholile ukuthi kugwazwe umfundi esikoleni. "Kusathunyelwe ihhovisi lesifunda esikoleni ukuze liqoqe lonke ulwazi ngodaba. Sizwelana kakhulu nomndeni womfundi oshone kulesi sigameko," kusho uMthethwa.