UVELE eNkantolo yeMantshi yaseMadadeni, osolwa ngobulala ubabekazi wakhe okuthiwa isidumbu sakhe sitholwe sifihlwe emuva kukasofa kubo, sinenqwaba yamanxeba okugwazwa emhlane. Umthombo weSolezwe uthe uNksz Zanele Vundla (37) waseMadadeni, e-Section 5, ube nengxabano nomsolwa ona-21, ngaphambi kokuthi ambhokode ngommese emhlane, esigamekweni esenzeke ngoLwesine olwedlule. “Kuthiwa ube nengxabano esingazi ukuthi iqale kuphi. Umsolwa ubhudubeze umgilwa wamgwaza amanxeba amahlanu emhlane ngommese, ngaphambi kokuthi amhudulele endlini yokuphumula amfihle emuva kasofa. Uvuke ekuseni waya edolobheni wafike wazama ukuntshontsha imoto. Ngikholwa ukuthi ubezama ukubaleka kodwa umphakathi wambamba wamtitinya, wagcina eselaliswa esibhedlela,” kusho umthombo. Uthe ngesikhathi kubulawa umgilwa, besikhona esinye isihlobo ebesilele kwenye indlu. Kuthe uma sizwa kuthiwa umsolwa ushaywe ngamalungu omphakathi ezama ukweba imoto, sanikela endaweni yesigameko. Besingazi ngokwenzeke kubo, okuthe uma sibuya sivula endlini enkulu, sazithela esidunjini sikamufi sidindilize emuva kukasofa. Kuthiwa ukubulawa kukaNksz Vundla, kucasule amalungu omphakathi aphikelela enkantolo lapho bekuvele khona umsolwa, eyofaka ingcindezi efuna umsolwa enganikwa ibheyili.  Imizamo yokuthola umndeni kamufi ayiphumelelanga. Okhulumela amaphoyisa KwaZulu-Natal, uColonel Thembeka Mbele, uthe amaphoyisa aseMadadeni aphenya icala lokubulala. “Owesifazane oneminyaka engu-37, kusolwa ukuthi ugwazwe amanxeba amaningi umsolwa owaziwayo, washonela endaweni yesigameko. Umsolwa ona-21, ushaywe ngamalungu omphakathi wangeniswa esibhedlela. Uvele izolo, eNkantolo yeMantshi yaseMadadeni,” kusho uCol Mbele. 