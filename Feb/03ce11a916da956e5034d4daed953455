 UPHEKWA ngebhodwe elincane uNgqongqoshe wamaPhoyisa kuleli uMnuz Bheki Cele owethula ubufakazi phambi kwesigcawu sekhomishana yamalungelo abantu esiphenya ngezibhelu kwatatshwa ezitolo ngoJulayi nyakenye.  Usebuya ihlandla lesibili ukuzokwethula ubufakazi uCele njengoba avela ngoDisemba 3 isahleli ehhotela eMhlanga. UCele wathi wayengamazi wayekuziphi izinkalo ngezibhelu uKhomishana wamaPhoyisa kuleli, uGeneral Khehla Sitole. Kulindeleke achazele ikhomishana ngomsebenzi wakhe neqhaza lamaphoyisa ngezibhelu. Lesigcawu esihlelelwe amasonto amabili, sesifudukele eSandton, eGoli siqala namuhla  sizosongwa, ngoMashi 4. Kwashona abantu abangaphezu kuka-350 kulezibhelu ezahlasela KwaZulu-Natal nasezingxenyeni zaseGauteng. Umbiko osanda kudedelwa uhulumeni wethimba longoti elasungulwa uMengameli Cyril Ramaphosa ngezibhelu udwebe isithombe esibi ngamaphoyisa, iKhabhinethi nomdonsiswano ongaphakathi kwi-ANC. Kuvela ukuthi ayemancane amaphoyisa, ingcosana eyayibonakala lapho kwakutatshwa khona yayizibukela ingenzi lutho. 