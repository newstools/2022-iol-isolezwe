CHARLES KHUZWAYO OWESIFAZANE waseMvubokazi, eMzimkhulu, usolwa ’ngokudayisa’ indodakazi yakhe eneminyaka ewu-16 ngoR7000, ukuze axoshe ikati iziko. Kumanje intombazane ifunda uGrade 10, kuthiwa isiphoqelekile ukuthi ikipite nesoka ebeliyifundisa lapho ebelekelela khona othisha. Ngokusho kwemithombo yendawo, umphakathi namanye amalungu omndeni awaneme ngesenzo sikanina womfundi ngoba usemncane ukuthi usengenza imisebenzi yobukhosikazi. "Le ntombazane iqale ukujola nalo mfana iseneminyaka ewu-13. Yize nalokho bekungabukeki kahle kodwa okokuthi baze bakipite, akukuhle neze. Ngamanyala wodwa nje! Ikusasa layo lizophazamiseka ngenxa kanina ongugombelakwesakhe futhi ofuna ukuzigwilikisa yena ngengane," kusho omunye umthombo. Omunye uthe bekungabukeki kahle emphakathini ukubona owesilisa osebenza esikoleni njengomsizi, ejola nomfundi. "Othisha bese bemkhuze baze bakhathala lo mfana, ukuba ahlukane nengane ngoba ufana nothisha wayo kodwa waqhubeka. Uncamele ukushiya phansi ukuba ngumsizi wothisha ngoba engafuni ukuhlukana nayo. Ngikhuluma nawe nje, usengunompilo womtholampilo wasendaweni," kusho umthombo wesibili. Omunye wothisha ongagunyaziwe ukukhuluma nabezindaba, ukuqinisekisile ukuthi isoka lifunde esikoleni okufunda kuso le ntombazane wagcina esengumsizi wothisha futhi wavolontiya njengothisha. "Impela nothisha bebengabujabuleli ubudlelwano balezi zingane, ikakhulu ngoba lena enye beyifana nozakwethu." Uchaze isiko njengesiqengqe esiphiwe esifundweni seMaths nePhysical Science. "Inkinga nje akasenabo abazali. Akanaye umuntu obengamqhuba aze aphothule iziqu zobuthishela," kuphetha uthisha. Ethintwa unina wentombazane, uvele wabhoka ngolaka, ngaphambi kokuvuma ukuthi indodakazi yakhe seyihlala nendoda ngoba seyiganile. Ubeke kanje: "Kule ndawo kuphilwa kanje. Mina, ngineminyaka ewu-28 ngihlala nendoda, emuva kokuba seyingilobolile. Uma umkhwenyana eselobolile, kufanele ahlale nomakoti wakhe." Uthe indodakazi yakhe seyineminyaka ewu-17 futhi seyindala ngokwanele ukuthi seyingenza izinto zobukhosikazi. Unina wengane uphendule kanje: "Ngiyazi ukuthi akusiwo umphakathi okhalayo kodwa yisihlobo sethu ebesifuna ukulala nengane yami. Siphatheke kabi ngoba ingane seyiganile." Akatholakalanga umfundi ukuba azikhulumele nephephandaba ngoba ubesesikoleni. Yize unina womfundi engawaboni amanyalala okuqoma kwengane eno-14 kepha umthetho wakuleli, iSexual Offences and related matters (2007, uthi akuvumelekile ukuthi izingane zamantombazane nezabafana, ziye ocansini uma zineminyaka engaphansi kuka-16 Uninalume wesoka uvumile ukuthi umshana wakhe uganiwe futhi akayiboni inkinga. "Lezi zingane ziqale ukujola (ngesikhathi) le ntombazane iseneminyaka ewu-13. Yingakho sizivumele zaganana futhi zahlala ndawonye," kusho uninalume. Lithintwa isoka liqale lathi ngeke liphawule kwiSolezwe ngoMgqibelo  ngoba kalihlanganise lutho nodaba. Kepha lashintsha umqondo lathi kabakipitile kodwa bahleli ngokusemthethweni ngoba uselobolile.   