MHLENGI SHANGASE IZOVALWA thaqa iDurban University of Technology (DUT) umkhandlu wezitshudeni eziholwa yi-EFF Students Command zimasha zikhala ngezinkinga kule nyuvesi. Okuseqhulwini okumashelwa yizitshudeni wukuthi kwenziwe ubulungiswa ngokubulawa kowayeyisitshudeni, uMlungisi Madonsela, owadutshulwa ngonogada kunombhikisho kulesi sikhungo ngo-2019. UMadonsela washona ngesikhathi kunomkhankaso we-EFFSC wokufunda ngenkani njengoba izitshudeni zihlale zikhala ngokungabhaliswa kozakwabo, izindawo zokuhlala ezingekho esimeni, izinkinga zesikhwama esixhasa ngezimali, iNational Students Financial Aid Scheme, nezinye izinkinga. Okhulumela iDUT, uMnuz Alan Khan, uthe emuva kokuthola ukuthi kuzoba nemashi ezosukela enkundleni yezemidlalo, iCurries Fountain, iya ophikweni iSteve Biko, banqume ukuthi bavale namhlanje. Uthe bazovala izikhungo ezintathu zenyuvesi kuze kuvulwe ngoMsombuluko. “Sizovala iSteve Biko campus, Ritson campus neML Sultan. Ngalokhu sifuna ukuqinisekisa ukuphepha kwabasebenzi nezitshudeni. Phambilini bekuthi uma kunemibhikisho efuze le kube nodlame yingakho sinqume ukuthi kulokhu sivale.” Uthe bonke abasebenzi abasebenzela kulezi zikhungo banxuswe ukuthi baxhumane nezimenenja zabo ukuze basebenze emakhaya. “Ngeke kuvunyelwe msebenzi noma izitshudeni kulezi zikhungo. Ukubhalisa ngobuchwepheshe kwezitshudeni ngeke kuphazamiseke kanti izitshudeni zinxuswe ukuthi ziye kwi-website ethi: www.dut.ac.za uma zidinga ulwazi.” USandiso Buthelezi, umgugquzeli wekomiti elilwela ubulungiswa ukuze kuboshwe ababulala uMadonsela, uthe namanje bafuna kuboshwe ababulala lesi sitshudeni ngoba bakwenza lokhu kubuka wonke umuntu. Uthe bebengeke babe nodlame ngoba abayi ngqo ezikhungweni zenyuvesi. Uqhube wathi bazoya lapho kuhlala khona abaphathi lapho behambisa khona uhla lwezikhalazo. “Inyuvesi ivikela labo ababulala uMadonsela owayelwela ukufunda ngenkani. Namanje abukho ubulungiswa selokhu kwashona uzakwethu, akwenzeki lutho yingakho iDUT sekuyisitha sethu.” Uthe abakaze bacekele impahla besebenzisa igama likaMadonsela. “Sifuna kuqanjwe indawo esanda kwakhiwa yezitshudeni ngoMlungisi Madonsela. Cishe bathathu abantu abafela eDUT ngakho sifuna ubulungiswa.” Uthe akukho okuzobavimba ekutheni bafune ubulungiswa ngokufa kukazakwabo noma sekuphele iminyaka abulawa ngesihluku elwela imfundo. Ubalule nokuthi zikhona nezinye izikhalazo abanazo njengokuphoqa ukuthi izitshudeni zigomele iCovid-19 ukuze zikwazi ukungena. Okunye akhale ngakho yindaba yeNSFAS engaphenduli labo ezobaxhasa kuze kube yimanje. UKhan uthe balindele ukuthi uhlelo lokubhalisa luphothulwe ngoLwesihlanu oluzayo. Uthe ngoFebhuwari 14 kuzoqala ukufunda, wathi labo ababuyayo bazofunda ngohlelo lwezobuchwepheshe. “Uma imigomo yomkhandlu olawula inyuvesi ilandelwa kuphinde kuxegiswe imigomo ezweni, izitshudeni ezenza unyaka wokugcina zingafunda ngezifonyo. Izitshudeni ezenza unyaka wokuqala zizovunyelwa ukufunda zifake izifonyo.” Uthe kuyimpoqo ukufaka isifonyo enyuvesi, ukuhlolwa impilo wathi bazohlanza nezindawo ezihlala izitshudeni.  