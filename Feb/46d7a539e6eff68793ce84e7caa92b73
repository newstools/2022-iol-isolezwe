BONISWA MOHALE UHLEZI lubhojozi owesifazane (27) oshaywe ngumshayeli ngesipanela sokutshintsha amasondo, waba nengozi, waze wathungwa ekhanda. UNksz Liako Mohale (akahlobene nentatheli) uthi namanje uvele athuthumele uma ecabanga isihluku somshayeli wetekisi ebisuka eKokstad, ibheke eMzimkhulu. “NgoMgqibelo ngagibela itekisi ngisuka eKokstad ngiya emsebenzini eXobho. Satshelwa ukuthi izophuma ngabo 5 ntambama isishiye eMzimkhulu, bese siziqhubekela ngokucela ulift uma sesiya eXobho. Kuze kwashaya o-5.30 ntambama itekisi ingagcwele. Umshayeli wabe eseya egaraji wangasitshela nokuthi uyakhona, ngemva kwalokho ubehamba ecosha abantu endleleni, ehamba engena ema-tuckshop efuna ushintshi. Saze safika eMzimkhulu ngo-7.30,” kuchaza uNksz Mohale. Uthi kuthe sebeseMzimkhulu, bacela ushintshi wabo owawusele kumshayeli. “Wahamba wayocela ushintshi erenke eMzimkhulu, wathi esebuya samtshela ukuthi sizesifike ebusuku eMzimkhulu ngoba ubehamba ecosha abantu, efuna noshintshi. Waqala wangithuka engibiza ngesife#$&. Ngamtshela ukuthi akangangijwayeli kabi. Sahamba sayoma lapho kufunwa khona o-lift. Sithe sisamile sabona ngetekisi isima, umshayeli waphuma wathi angiphinde lento engiyisho kuyena. Ngaphinda ngathi uyangijwayela ngoba ungibiza ngef#$&. Angiliqedanga lelo wabe esengishaya ngempama, wabuyela emotweni weza nesipanela lesi sokushintsha isondo wangigqema ngaso,” kuchaza uNksz Mohale. Uthe emuva kwalokhu, umshayeli wasusa ama-number plate ekhumbini, washaya wachitha. “Abanye abashayeli ababebukela, beza kimina babuza ukuthi kwenzekeni, bamthinta, wabuya wathi akazi ukuthi ungishayeleni. Wacela ukungipha uR1 000 ukuze ngingayi ukuyobika udaba emaphoyiseni. Ngayinqaba imali, ngathi ngifuna achaze ukuthi ungishayeleni,” kusho uNksz Mohale. Uthe wabikela amaphoyisa aseMzimkhulu, abe esecupha umgoga athi akavume ukwamukela uR1 000 ukuze ezothi abahlangane ukuze amaphoyisa ambophe. “Ngavuma ukuthi azonginika uR1 000, sathi sisamile afika amaphoyisa. Wathi nje uma ewabona washaya wachitha. Amaphoyisa wawashiya. Kwavulwa icala ngase ngiya esibhedlela. Ngizizwa ngingaphephile futhi nabantu besifazane ngibabona bengaphephile kulo mshayeli wetekisi,” kusho uNksz Mohale. Uthe ucela umthetho wenze okufanele ngoba selokhu kwenzeke isigameko akakwazi ukuya emsebenzini ngoba bekumele aye esibhedlela alinde nokuthi kwehle ukuvuvukala. UColonel Thembeka Mbele, wamaphoyisa KwaZulu-Natal. Uthe kuboshwe owesilisa (39) obhekene necala lokushaya ngenhloso yokulimaza. Uthe ummangalelwa uvele enkantolo ngoLwesibili. UMnuz Lungile Mpukwana, onguSihlalo kasoseshini waseKokstad, uthe baluzwile udaba lomshayeli osolwa ngokushaya owesifazane kodwa okwamanje bazodedela umthetho wenze umsebenzi wawo. Kuzothi uma sekuqedwe okwasenkantolo, babone ukuthi kukhona yini abangakwenza. 