SEBEZOBA ingxenye yesitolo semisiko esihamba phambili abathungi abazimele baseThekwini. Laba basiki bengqephu okubalwa uNksz Slungile Mokoena weSluvin Designs noMnuz Ndumiso Madonsela weNkosana bangene esitolo zemfashini i-Africrafters eseShaka Marine. Lesi sitolo sidala kule ndawo kodwa kuzoba okokuqala ngqa ukuthi laba basiki bengqephu bafake imiswenko yansuku zonke kwazise bajwayele nokuthungela imcimbi emikhulu yezemfashini kuleli naphesheya kwezilwandle. UNksz Mokoena uthe okuzokwenzeka kulesi sitolo ukuthi sizonciphisa nezinkinga zabantu zokubona imisiko esitolo kodwa igcine ingahambisani nesakhiwo somzimba nohlobo lwesitayela esisuke sifanele yena njengekhasimende. " Sizohluka noma ungafika uyibone into esitolo uyithande kodwa kube khona lapho ingahlali kahle khona uzokalwa iqalwe kabusha ezokuhlala kahle waneliseke njengekhasimende. Imisiko ekulesi sitolo ungakwazi nokuyithenga uyigqoke ngaleso sikhathi akuzoba yilezi zokuhambela imcimbi emikhulu. Uma amakhasimende efuna ukuhambela imicimbi azofike ashiye imininingwane bese ethungelwa eceleni zingafakwa esitolo izimpahla zawo, " kusho uNksz Mokoena. Eqhuba uthe ukuhlasela lweCovid-19 kubenze bacabanga basabalala nangengqondo baqhamuka nezindlela ezintsha zokusabalalisa umsebenzi wabo kubantu. Yingakho becele nabanikazi be-Africrafters ukuthi babacuphise nemisiko yabo kwazise lesi sitolo sigabe ngemisebenzi yezandla ehlukene okubalwa nayo ingqephu. "Abantu abaningi bebegcina ngokuhlangana nathi bathenge emicimbini yemfashini emikhulu noma beze ezindaweni esisebenzela kuzona. Kwafika iCovid-19 kwaphoqa nokuthi abantu bangabe beseza ezindaweni esithungela kuzona abanye bazivala ngenxa yokuthi bekungasangeni mali. Siqhamuke nokuthi sihlangane kanye ngenyanga sidayise ndawonye imisiko yethu ngokubambisana. Uma ikhasimende lami lizothenga kukhona nokomunye elizokuthanda bese sisizakala sonke. Lokhu sikwenze ukuzisiza thina ngoba bese kukubi singazi ukuthi sizoyidayisa kanjani imisebenzi yethu. Selokhu siqalile kuyathembisa nangaso isitolo sinethemba lokuthi amakhasimende azokwazi ukufinyelela kalula ngoba yindawo yokungcebeleka, " kusho uNksz Mokoena.  