KUDUTSHULWE, kwabulawa owesifazane osemusha izolo, ngaphandle kwerenki yamatekisi ahamba amabanga amade, iYMCA eThekwini. Ngokusho komthombo ozibonele kwenzeka isigameko, owesifazane ubeqeda kwehla etekisini abeyigibele, ephikelele ngaphakathi kule renki yamatekisi adutshulelwe ngaphandle kwayo. “Uqhwetshwe ngowesilisa othile okungacacanga ngaleso sikhathi ukuthi uqhamukephi. Uthe uma ephenduka embheka, efuna ukuzwa ukuthi ufuna ukuthini, wamdubulela khona lapho,” kusho umthombo. Umthombo uthi lona wesilisa ubemdubula kakhulu ekhanda umufi. “Uthe uma eqeda wabaleka wayongena emotweni ebimi ngaphesheya kwerenki, kuwo umgwaqo uMngeni,” kuchaza umthombo. Omunye umthombo uthe basola ukuthi umbulali ubevele emlandela umufi ngemoto. Uthe lokhu ukusho ngoba kubonakale sengathi ubembona ngesikhathi ehla etekisini abekade eyigibele. “Okunye okwenza sisole ukuthi bayazana ukuthi akukho muntu omunye akhethe ukumlimaza ngesibhamu futhi akazange athathe lutho emva kokumdubula,” kusho umthombo wesibili. Ngesikhathi Isolezwe lihambele indawo yesigameko, bese kuphele amahora amathathu isigameko senzekile, umufi elokhu edindilize njalo lapho bemdubulele khona. AMAPHOYISA ASAZOPHAWULA NGALOLU DABA: