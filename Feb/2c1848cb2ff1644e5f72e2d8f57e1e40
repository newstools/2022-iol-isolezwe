KUBE yinjabulo yodwa ejele laseNcome, ngesikhathi iziboshwa ezizibiza ngeVoices Of Men Behind Bars, zinikezela ngomfaniswano wesikole kubafundi besikole saseMondlo, iQondisani Primary. Umfaniswano ziwuthunge zona iziboshwa. I-Voices Of Men Behind Bars ishumayela ivangeli lokuthi abangahlukunyezwa abantu besifazane nezingane. Kanti iziboshwa ezingaphansi kwayo, yilezo ezazigwetshelwe lona kanye uhlobo lokuhlukumeza kodwa esezicula iculo elihlukile, kulandela ukufundiseka ngaphakathi ejele. Esinye salezi ziboshwa, uMuzi Mabena, sithe ngesikhathi beqala umbono weVoices Of Men Behind Bars ngo-2019, baba nomuzwa wokuthi amadoda ngaphandle, ashumayela ivangeli lokuthi akuyekwe ukuhlukunyezwa kwabantu besifazane nezingane. “Nathi saba nombono wokuthi asibe nezwi kulokhu akushoyo. Umbono wethu wesekwe ngabantu abaningi, ngisho nabangaphakathi. Inhlangano yethu igcine isithola uxhaso kubantu bangaphandle ukuze sikwazi ukuqala umsebenzi,” kusho uMabena. Uthe ngomnikelo bacele izikhulu zejele ukuba ziyobathengela izindwangu zokuthunga, baqala bathunga. Bathi ngawo bacela ukuxolisa emphakathini ngokubi abakwenzile. “Njengamanje thina siyi-Voices Of Men Behind Bars, sithi asihambisani nokuhlukunyezwa kwabantu besifazane nezingane. Siyaninxusa futhi ukuthi nidlalele kude nezidakamizwa nigweme ukuthi nani nigcine senila esikhona nathi,” kusho uMabena. Umfundi, uSbahle Zulu, uthe bayabonga ngomnikelo womfaniswano. Usihlalo wesigungu sesikole, uNkk Ziphakamisile Mazibuko, uthe ubongela isikole ngokunikelelwa ngomfaniswano. Ebhekisa eziboshweni, uthe: “Niwumphakathi wethu, niwobaba, niwobhuti, niwomalume, niyikho konke.” Isikhulu esivela eMnyangweni wezeMfundo ngaphansi kweSekethe iBhekuzulu, uMnuz Sikhumbuzo Masondo sithe: “Le nto eniyenzele izingane izowenza umehluko empilweni yazo.” Phakathi kwezinto ezinikeliwe; amabhulukwe awu-14, amahembe awu-32, amashunikhi awu-18 izifonyo eziwu-106. Umphathi wejele laseNcome, uMnuz Anthony Gina, ugqugquzele izingane ukuthi ziqhubeke nokufunda nokuziphatha. Eziboshweni uthe kufanele zimbonge uNkulunkulu ngokuthi avule eminye iminyango, zihlangane nabantu abazokwazi ukuzilekelela, zishintshe impilo yazo. 