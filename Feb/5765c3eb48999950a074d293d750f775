BONISWA MOHALE AMAPHAPHU phansi ngamanzi aphuma kompompi baseThekwini. Lesi siqinisekiso sikhishwe wuMasipala weTheku emuva kokusabalala kwesitatimende ebesigqugquzela abantu ukuba baqale babilise amanzi aphuma kompompi babo ngoba amanzi kamasipala angcolile. Lesi sitatimende akuqondakali ukuthi sibhalwe ngubani kodwa kusona bekuxwayiswa abantu baseThekwini ngokuthi amanzi aphuma kompompi babo awaphephile. Abanye abantu bebekhala ngokuthi amanzi aphuma kompompi amhlophe futhi anegwebu abangaliqondi kahle. Abanye bebekhala ngokuthi yiwona la manzi azosabalalisa isifo sohudo nezinye ezidalwa wukuphuza amanzi angcolile. Esitatimendeni uMasipala weTheku uthe amanzi aseThekwini ahlanzekile futhi aphephile ukuba aphuzwe ngabantu. “UMasipala weTheku uthanda ukuqinisekisa abantu ukuthi amanzi aphephile ukuba aphuzwe emuva kokusabalala komyalezo ezinkundleni zokuxhumana obuthi amanzi angcolile. Umphakathi kufanele ungawulaleli lo myalezo osabalaliswa ngabantu abangafuni ukwaziwa, lokhu kukubeka obala ukuthi bafuna ukutatazelisa umphakathi. Siyakuqinisekisa ukuthi amanzi ethu ahlanzwa kahle kulandelwa imithetho yezwe,” kusho umasipala esitatimendeni. Uthe abantu kufanele banake izitatimende ezivela kumasipala hhayi ezibhalwa ngabantu abazifihlayo. Kuleli sonto iNational Institute for Communicable Diseases(NICD) iyichithile imibiko yokuthi isifo iTyphoid Fever sidalwa ngamanzi omasipala angcolile. INICD iveze ukuthi kunabantu abatholwe ukuthi baneTyphoid eGauteng, Western Cape naseNorth West. Igqugquzele abantu ukuthhi bahlale behlanzekile ngokugeza izandla ngamanzi anensipho ngaphambi kokudla, noma beqeda ukuya endlini yangasese nokushintsha izingane amanabukeni. Phakathi kwezimpawu zeTyphoid kubalwa ukushisa komzimba okuhlala isikhathi eside, ikhanda, ukukhathala, ukuphalaza, ubuhlungu esinyeni, uhudo noma ukusongeleka. 