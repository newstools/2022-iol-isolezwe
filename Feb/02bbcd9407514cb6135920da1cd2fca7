SIMPHIWE NGUBANE IMEYA yasoThukela ikhwele yadilika kubantu abaphazamisa ukusebenza kwengqalasizinda ephakela imiphakathi ngamanzi, yathi izenzo zabo zidala isomiso emiphakathini eyakhele lo mkhandlu. Inkosi Ntandoyenkosi Shabalala ithe okwenziwa yilaba bantu kugcina sekuholele ekutheni kungabi namanzi emiphakathini yaseZakheni, Steadville, St Chads, Acaciavale, Mathondwane, eMgazini, Watersmeet, Roosboom, eMtshezi neminye eminingi. UShabalala uveze lokhu izolo esithangamini sabezindaba ebesisesikhungweni sethimba elibhekelele izinhlekelele kulo mkhandlu eMnambithi. “Ikhahlamezekile imiphakathi egcina isala ingenawo amanzi ngenxa yalezi zenzo ezingenangqondo ezenziwa ngamabomu,” kusho uShabalala. Uthe ngoLwesithathu lwangesonto eledlule kube nezigameko eziningi ezibikiwe zamapayipi amanzi aqhumile ngendlela engajwayelekile okushiye umphakathi ungenawo amanzi. UShabalala udalule ukuthi kwesinye isikhathi ubuthola ukuthi kuphazanyiswe ivalve yengqalasizinda yamanzi kushintshwe okhiye bayo. Uveze ukuthi sekuke kwacekelwa phansi nepayipi elikhulukazi lamanzi eMtshezi. “Bazothathelwa izinyathelo ezifanele abasebenzi bethu uma ophenyweni esilwenzayo kutholakala ukuthi yibona abagila le migilingwane eqhubekayo. Uma kungamalungu omphakathi akwenzayo, siyawacela ukuthi awuyeke lo mkhuba ngoba abantu bayawadinga amanzi,” kusho uShabalala. Uthe ngesikhashana esincane ethathe izintambo kwesobumeya, uyabona ukuthi uThukela lusenkingeni yamanzi, wase enxusa ubambiswano phakathi kwabantu nomkhandlu. Ukhuthaze abahlali abakhele izindawo ezingaphansi kwalo mkhandlu ukuthi babike ngabantu abaphazamisa ukusebenza kwengqalasizinda yamanzi enombolweni yocingo ethi: 086 010 4257 