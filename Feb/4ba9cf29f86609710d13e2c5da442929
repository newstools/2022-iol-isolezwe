USIZWE ukuba khona kukazakwabo asebenza naye esitolo esidayisa ikhofi owesifazane oneminyaka engu-23 othunjwe okusolwa ukuthi wayeyisoka lakhe edolobheni iVerulam ngoMgqibelo. Okhulumela inkampani yonogada, iReaction Unit South Africa (Rusa), uMnuz Prem Balram, uthe uzakwabo kamgilwa, okwazile ukuyilandela itekisi umgilwa abefakwe kuyo ngenkani, ukwazile ukubona ukuthi iphelela endlini engasasetshenziswa eHlabamkhosi, eNdwedwe. Uthe uzakwabo kamgilwa ufike ehefuzela emahhovisi abo ngezithuba zo-8 ebusuku, ezofuna usizo mayelana nowesifazane othunjiwe. “Lona wesifazane uthathwe ngenkani ngowesilisa okuthiwa wayethandana naye oshayela itekisi eVerulam. Umfake ngenkani etekisini yakhe eyiQuantum maqede wabaleka naye. Lona wesilisa, onguzakwabo kamgilwa futhi obekhona ngesikhathi kwenzeka lesi sigameko, uvele wayilandela itekisi yaze yayofika endlini engasebenzi eseNdwedwe,” kusho uBalram. Lona wesilisa uzibonele ngawakhe lo mshayeli wetekisi ehudula owesifazane emkhipha etekisini, eyomfaka kule ndlu engasebenzi. Uthe lona wesilisa uvele waphuthuma emahhovisi akwaRusa wayobika udaba. Uthe ngesikhathi esaxoxa nabakwaRusa ngesigameko, uvele wafona lona wesifazane ngefoni yakhe abeyifihle kuye emzimbeni. “Uchazile ukuthi lona wesilisa wetekisi usemshaye kanzima maqede wamvalela kule ndlu engasebenzi. Uqhube wathi uthe uma ebuya uzofike ambulale,” kusho Balram. Uthe onogada bakwaRusa nozakwabo kamgilwa baphuthume endaweni yesigameko bafike bamhlenga. “Ngempela utholwe evalelwe ngaphakathi kule ndlu engasasebenzi. Onogada bakwaRusa bagqekeze isicabha bamhlenga lona wesifazane. Ubenezibazi zokushaywa ezibonakalayo ebusweni. Ubengenalwazi lokuthi umsolwa unyamalale wayaphi,” kusho uBalram. Uthe bamphelezele lona wesifazane waya esiteshini samaphoyisa saseNdwedwe ukuthi ayovula icala. Okhulumela amaphoyisa KwaZulu-Natal, uColonel Thembeka Mbele, uthe kuvulwe icala lokuthumba esiteshini samaphoyisa eNdwedwe. “Umgilwa uthe akanazifiso zokuvulela umsolwa icala. Uthe afuna ukukwenza ukuthi athole incwadi enkantolo eyisivimbelo sokuthi angasondeli kuye, iprotection order,” kusho uCol Mbele. Imizamo yokuthola umgilwa ayiphumelelanga.  