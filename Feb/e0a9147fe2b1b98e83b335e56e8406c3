UGCINE uphendulekile umthandazo wesizwe sabeSuthu, esingaphansi kwenkosi uBokang Molefe. Sekuphele iminyaka sidonsa kanzima isizwe ezikoleni zaseNquthu, ngoba bebekushaya indiva ukufundisa izingane ngolimi lwebele. Lokhu kudalulwe ngoLwesibili emcimbini obusehholo lomphakathi eMpumelelweni, ngesikhathi kuklonyeliswa izikole, othisha nabafundi abenze kahle kumatric ngo-2021. Imeya yaseNquthu, iKhansela Zama Shabalala, ithi abeSuthu sebezokwazi ukuthola usizo ngolimi lwabo ngoba phambilini babefundiswa nesiZulu kuphela. “Sesilusebenze kakhuu lolu hlelo njengomasipala ngokubambisana nezithunywa zesizwe sakwaMolefe. Okunye okusezinhlelweni zomkhandlu, ukuthi ezentuthuko zitholakale nangesiSuthu ngoba zivamise ukubhalwa ngesiZulu nangesiNgisi. Sikwenza lokho ukukhombisa ukuthi njengomasipala sinakekela zonke izizwe ngokulingana,” kuchaza uShabalala. Uphethe ngokuthi namabhodi asemigwaqweni kulo masipala, azobhalwa nangesiSuthu.