SIMPHIWE NGUBANE ABHEKWE ngeso elibukhali lamaphoyisa esibhedlela amadoda amane alimale ngesikhathi edubulalana namaphoyisa esehlakalweni sokuphanga esenzeke enkabeni yedolobha eMtuba, ngoLwesithathu ntambama. Kusale enkundleni owesilisa obekade ehamba nabasolwa. Ozibonele kwehla isigameko, uthe amadoda abebalelwa kwayisithupha angene esitolo esidayisa izimonyo ehlome eyizingovolo ezophanga imali kanti azovaleleka ngaphakathi. Kuthiwa kuze kwafika amaphoyisa abephelezelwa ngamasosha abasolwa besavaleleke ngaphakathi esitolo. Umthombo ocele ukuthi ligodlwe igama lawo ngoba usabela impilo yawo, uthe la madoda yiwona adubule kuqala ebhekise emaphoyiseni. Uthe amaphoyisa aqale aqhelisa izinkumbi zabantu ebese zibuthelene endaweni, zizozibonela ngawazo okuqhubekayo. “Bekungathi kuqoshwa ifilimu indlela obekudubulanwa ngayo amadoda namaphoyisa abekade engazibekile phansi, ephindisela ngenhlamvu. Le nto isethusile siwumphakathi ngoba ayijwayelekile futhi besingazi nanokuthi amaphoyisa aseMtuba ayakwazi ukudubula,” kusho umthombo. Omunye umthombo uthe ngesikhathi kwenzeka konke lokhu, amasosha abefike ngeloli yawo, abegade izintuba eziphumayo nezingenayo. Okhulumela amaphoyisa KwaZulu-Natal, uLieutenant Colonel Nqobile Gwala, uthe ngo-5 ntambama, amaphoyisa abikelwe ngesigameko sokuphanga anikela khona. Uthe amaphoyisa afike kule ndawo azithela phezu kwabasolwa abahlanu abebehlome ngezinhlokohlela zezibhamu engaphakathi esitolo. “Amaphoyisa aqonde kubasolwa abayalela ukuthi balale phansi, balahle phansi izibhamu abebeziphethe. Kunalokho, abasolwa bavulele ngenhlamvu bebhekise emaphoyiseni nawo aphindisela, kwashona oyedwa. Abasolwa abane badubuleke emathangeni nasemakhanda, iphoyisa elilodwa ladubuleka engalweni nalo laphuthunyiswa esibhedlela,” kusho uLt Col Gwala. Uthe abasolwa bazovela eNkantolo yeMantshi yaseMtuba maduze. 