KULAYWE abashisa iPhalamende ngokuthi ingashintshwa indlela okuzosingathwa ngayo inkulumo kaMengameli, uMnuz Cyril Ramaphosa, iState of the Nation Address (Sona). Lokhu kuvezwe ngusomlomo wePhalamende, uNkk Nosiviwe Mapisa-Nqakula, ngesikhathi ememezela ukulungela kwePhalamende ukusingatha inkulumo kaRamaphosa ezokuba kusasa, ehholo ledolobha eCape Town. UNkk Mapisa-Nqakula uthe ukushintsha indlela okuzosingathwa ngayo iSona, ibanjwe kusetshenziswa ezobuchwepheshe, ibizojabulisa labo abanesandla ekushisweni kwePhalamende. Uthe yingakho bebone kungcono ukuthi bathole enye indawo okuzosingathwa kuyo iSona, ezovumela amalungu ePhalamende ukuthi azifikele mathupha. IPhalamende lathungelwa ngomlilo kusele inyanga eyodwa kubanjwe inkulumo yakusasa. Kwaboshwa uMnuz Zandile Mafe ngokushiswa kwalo. UNkk Mapisa-Nqakula uthe bekubalulekile ukuthi bathumele umyalezo oqinile kulabo abanesandla ekushishweni kwalesi sakhiwo esiyigugu lezwe. “Ukushiswa kwePhalamende kwathumela umyalezo omubi futhi kwaphatha kabi abantu abaningi. Uma kuwukuthi inhloso yabo bekuwukuphazamisa izinhlelo zePhalamende, bekufanele sithumele umyalezo oqinile. “Bekufanele sikhombise ukuthi ayikho into ezophazamisa ukusebenza kwePhalamende. ISona iwusuku olubalulekile kakhulu lapho umengameli ethula khona inkulumo yakhe. Namalungu ePhalamende athola ithuba lokuphawula ngenkulumo kamengameli.” ISona izohanjelwa amalungu ePhalamende angu-298. Kuzokudla iPhalamende uR4 million ukusingatha inkulumo yakulo nyaka. Phakathi kwezicukuthwane okulindelwe ukuthi zihambele le nkulumo kubalwa owayengumengameli, uMnuz Thabo Mbeki, owayengusekela mengameli, uNkk Phumzile Mlambo-Ngcuka nowayengusomlomo, uNkk Baleka Mbete. UNkk Mapisa-Nqakula uthe bekungelula ukuhlelela inkulumo yakulo nyaka kepha wathi sebekulungele ukuyisingatha le nkulumo ebhekwe ngabomvu. “Kuzokube kungokokuqala emlandweni, ngaphansi kohulumeni wentando yeningi, ukuba iSona ibanjelwe ngaphandle kwePhalamende. “Yize bekunzima ukulungiselela iSona yakulo nyaka, konke sekumi ngomumo manje. Senze konke okusemandleni ukuthi iSona yakulo nyaka ihambe kahle phezu kwezinselelo ebezikhona.” Abaholi bePhalamende bathe abalindele ukuthi kube nezidubedube ezizophazamisa inkulumo kaRamaphosa. Usihlalo womkhandlu wezifundazwe, uMnuz Amos Masondo, uthe nakuba sekujwayelekile ukuthi kube nemibhikisho ngosuku lweSona kepha kusasa abalindele ukuthi kube nombhikisho. UMasondo uthe nakuba bengalindele lutho kepha ezokuphepha zizokube ziqinisiwe. “Akukho kuphazamiseka esikulindele kepha senze konke okusemandlani ukuqinisekisa ukuthi yinke into ihamba njengoba kuhleliwe.” 