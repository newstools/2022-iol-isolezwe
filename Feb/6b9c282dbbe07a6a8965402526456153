YIZE iSilo uMisuzulu kaZwelithini sizowuhambela umcimbi wokuvulwa kwesiShayamthetho saKwaZulu-Natal, angeke siyethule inkulumo. Lesi isinqumo okuvunyelwene ngaso emhlanganweni obuphakathi kweSilo, indlunkulu noNdunankulu waKwaZulu-Natal, uMnuz Sihle Zikalala. Ngokuthola kweSolezwe, iSilo sizoyethula inkulumo yokuvula isiShayamthetho sesifundazwe uma sekuxazululwe umbango wesihlalo sobukhosi. Izolo uZikalala uhlangane neSilo namanye amalungu asendlunkulu esigodlweni KwaKhangelamankengane. Umthombo obuyingxenye yomhlangano, uthe kuvunyelwene ngokuthi iSilo sizowuhambela umcimbi wokuvulwa kwesiShayamthetho ozokuba emasontweni azayo. “ISilo sizokuya emcimbini, sizonikwa wonke amalungelo aso. Kodwa ke angeke sikhulume. Sizokhuluma uma sekuphele amacala asezinkantolo.” Umhlangano wayizolo ulandela owangoMsombuluko, lapho uZikalala ehlangane khona nabaphikisa ukuqokwa kweSilo. Ngokomthombo owawuyingxenye yomhlangano wangoMsombuluko, owawusesigodlweni KwaKhethomthandayo, kwaba nokuphakama kwemimoya kuwona. Umthombo uveze ukuthi labo abaphikisa ukuqokwa kweSilo bazwakalisa ukungenami ngokuthi sihambele umcimbi wokuvulwa kwesiShayamthetho. Njengamanje indlunkulu ihlukene phakathi ngokufanele angene ezihlangwini zeSilo esisanda kukhothama, uGoodwill Zwelithini kaBhekuzulu. Abanye bafuna ukuthi kungene elinye lamazinyane kaMdlokombane, uMntwana uSimakade Zulu, esihlalweni. Njengamanje kulindeleke ukuba iNkantolo eNkulu eMgungundlovu ikhiphe isinqumo ecaleni elithinta umbango wesihlalo sobukhosi bukaZulu. Kulindwe nesinqumo sikaMengameli uCyril Ramnaphosa, njengoba ithimba abelijube ukuba lingenelele kulo mbango, seliwuphothulile umbiko walo. Okhulumela iSilo, uMntwana u-Africa Zulu, uthe ubengakezwa ngesinqumo esithathwe emhlanganweni. Khonamanjalo: sekuqubuke umsindo ngezimoto ezathengelwa oNdlunkulu bakaMdlokombane. Ngonyaka owedlule, iHhovisi likaZikalala lethula ngokusemthethweni izimoto eziyisithupha ezithengelwe oNdlunkulu bakaMdlokombane nethengelwe uNdlunkulu weSilo uCyprian Bhekuzulu kaSolomon, uMaZungu. Ngesikhathi zithengwa izimoto, iHhovisi likaNdunankulu lathi zidle uhulumeni wesifundazwe imali engaphansi kukaR800 000 ngayinye. Kepha impendulo kaZikalala embuzweni welungu le-DA lesiShayamthetho, uMnuz Zwakele Mncwango, ikhombisa ukuthi lezi moto zabiza ngaphezu kukaR800 000. Ngokwempendulo ebhalwe phansi, izimoto zadla ephaketheni uhulumeni wesifundazwe imali engaphezulu kukaR1 million imoto ngayinye. UMncwango uthe akaqondi ukuthi kungani uZikalala engazange akhulume iqiniso ngokuthengwa kwazo? Uthe okunye okukhathazayo ukuthi uZikalala akafuni ukuchaza ukuthi kwenzekani ngemoto okwakufanele ithengelwe iNdlovukazi uShiyiwe Mantfombi Dlamini Zulu, oguqe ngonyaka owedlule? “Ngavuma impela nami ukuthi zithengwe izimoto, inkinga sekushintshwa imali singazi. Nokuthi lena yeNdlovukazi Mantfombi ayisathengwa ekubeni yayibalilwe kodwa kweqiwe isabelomali yize ingathengwanga, khona okushaya amanzi.” Kepha okhulumela iHhovisi likaNdunankulu, uMnuz Lennox Mabaso, uthe basamile ekutheni izimoto zabiza ngaphansi kukaR800 000. UMabaso uthe basola sengathi uMncwango udidwa yintela.