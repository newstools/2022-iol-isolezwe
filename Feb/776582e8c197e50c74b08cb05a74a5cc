PHAKATHI kwezinto eziningi ezikhalise izakhamizi zaseMzansi ngenkulumo yangoLwesine kaMengameli wezwe ebhekiswe ezweni, kube yisibonelo asenze ngosomabhizinisi asebesizwe ngo-R350 wabangasebenzi. UMengameli Cyril Ramaphosa uthe uLindokuhle Msomi waseThekwini wakwazi ukusebenzisa u-R350 awuthola izinyanga eziyisishagalolunye ukusiza umndeni wakhe aphinde avule itafula lokudayisa ukudla. Uthe le mali isize abantu abaningi abanjengoLindokuhle ukuthi bathole okuya ngasethunjini ngesikhathi abebengakwazi ngaso ukusebenza ngaso. Indaba iqale esenza esinye isibonelo ngoThando Makhubu waseSoweto owathola u-R350 izinyanga eziyisikhombisa ngonyaka odlule, wayiqongelela waze wavula isitolo sokudayisa u-ice-cream futhi useqashe abantu abane.. Akuphelanga sikhathi abantu bakuTwitter baqhamuka nemibuzo ehambisana nodaba lukaThando. Abanye bebekhala ngokuthi u-R350 uma uwuphinda kayisikhombisa ukhipha u-R2 450, nokungaphumi ngisho isekeni lomshini ka-ice cream kule mali. Okunye okuvelile ukuthi uRamaphosa uthe iSoweto Creamery ivulwe nyakenye kodwa ikhasi laleli bhizinisi liveza ukuthi lavulwa ngo-Agasti wango-2020. 