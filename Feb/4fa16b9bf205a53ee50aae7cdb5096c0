BAKHALA ngokungalandelwa kwemigudu wuMnyango wezeMfundo othisha abangu-23 baseMlazi Comtech High okuthiwa bakhonjwe kwezinye izikole ezishoda ngothisha kulandelwa uhlelo lomnyango elilawula isibalo sothisha ezikoleni olubizwa ngePost Provisioning Norm. Labo thisha kuthiwa abayizwa eyokuya kwezinye izikole abayalelwe ukuthi baye kuzo wumnyango kanti bavuka bayoqhinqa emagcekeni alesi sikole yize bengasavunyelwe ukungena bafundise. Omunye walabo thisha, okhulume neSolezwe, uthe ngesikhathi kuphuma uhlu obelubakhomba kwezinye izikole, kuningi okungahanjiswangwa ngendlela okuphoqe ukuthi bafake isicelo sokuphikisana nesinqumo. “Uhlelo siyalwazi futhi asiphikisani nalo kodwa kube khona lapho sibone ukuthi akwenziwanga ngendlela. Yize kusalindwe isinqumo ngesikhalo sethu kodwa umnyango usuvele ususiphoqa ukuthi siye kulezi zikole.  Kuyokwenzekani uma isinqumo sibuya sivuna thina, kukhombisa ekutheni akuhanjiswanga ngendlela? Kuyophinde kuqalwe phansi silandwe kulezo zikole?” usho kanje. UNobhala wenyunyana, iPublic Servants Association of South Africa KwaZulu-Natal, uMnuz Mlungisi Ndlovu, uthe ngo-2020, bafaka isikhalo ngesikhathi kwenziwa lolu hlelo, isinqumo sagcina sivuna ukuthi uhlelo lubuyekezwe. “Udaba lokuyiswa kothisha kwezinye izikole, kungahanjiswa ngendlela kulesi sikole, kwenzekile nango-2020 okuthe uma siveza lapho kungahambanga ngendlela khona, umnyango wanquma ukuthi luqalwe phansi. Namanje selwenziwa ziphinde zabakhona izikhalo, esisalinde isinqumo ngazo kodwa othisha abasavunyelwa ukuthi bangene esikoleni benze umsebenzi wabo,” kusho uNdlovu. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe lo mnyango ezingeni lesifunda ngo-2020 wayalela ukuthi uhlelo lokuhanjiswa kothisha kwezinye izikole lubuyekezwe, lwenziwe kabusha emva kokuthi othisha ababesohlwini bafaka isicelo. “Ngonyaka odlule uhlelo kulesi sikole luqalwe phansi, othisha abathintekayo baphinda bafaka isikhalo kodwa sachithwa base benikezwa izikhala ezikoleni obekumele baqale ukusebenza kuzo kulo nyaka. Othisha banqaba ukuthatha izincwadi ezazibayisa ezikoleni asebekhonjwe kuzo futhi abazange balubhade kuzo njengoba beseseMlazi Comtech. Udaba selufakwe kwaNdabazantu,” kusho uMlotshwa. 