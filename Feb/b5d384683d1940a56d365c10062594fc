BONISWA MOHALE KULINDELEKE Ukuthi iSouth African National Taxi Council (Santaco) ibize isithangami nabezindaba, ukuze ixoxe ngezinhlelo zayo zokuzama ukuthenga inkampani yamabhanoyi iMango Airlines. Ngempelasonto kuputshuke incwadi eveza ukuthi iSantaco ngenye yezinkampani ezifake isicelo sokuthenga iMango Airlines eyagcina ukundizisa amabhanoyi ayo ngonyaka odlule. Emuva kokuthi uhulumeni engayinikanga imali yokuba itakulwe futhi ne-South African Airways entsha iyilaxazile, yabe isingena ohlelweni lokuhlengwa kwebhizinisi. Odabeni lweNews24 kuvela ukuthi uMnuz Sipho Sono obhekelele uhlelo lokuhlenga iMango Airlines usichithile isicelo seSantaco. Izolo uMnuz Thabisho Molelekwa okhulumela iSantaco kuzwelonke, uthe akukho abazokuphawula okwamanje kodwa bazokhipha konke ngalolu daba esithangamini sabo esizoba khona maduze. Kuvela ukuthi zisekhona ezinye izinkampani ezifuna ukuthenga le nkampani ekweleta uR2.8 billion okukhona kuwo noR183 million wamathikithi abagibeli abagcina bengagibelanga ngonyaka odlule. Kulindeleke ukuthi iMango Airways indize uma isithole abathengi abasha abazimisele ukukhokhela izikweletu zayo nokufaka izizumbulu zemali kule nkampani enabasebenzi abangaphezu kuka-700. Njengoba ingasebenzi laba basebenzi bahlezi emakhaya banethemba lokuthi ozoyithenga uzohlenga imisebenzi yabo bonke.