BEKULINDELEKE ukuthi livume icala lokuntshontsha uR108 000 owawugcinwe njengezibithi namhlanje ekuseni, iphoyisa okusolwa ukuthi lizibulale ngokuzidla ushevu. ULieutanent Colonel Mary-Jane Ziningi Zulu (55), owayewumphathi  esiteshini samaphoyisa eMandeni, kuthiwa ubezovela namuhla eNkantolo yamacala athinta imali eRichards Bay, kodwa akwenzekanga ngoba kusolakala ukuthi uzibulale. Ubemiswe emsebenzini kulandela ukunyamalala kwalezi zizumbulu ezazigcinwe njengezibithi esiteshini, kanti bese kuzobe kungokwesithathu evela enkantolo ngecala kusuka ngoJuni nyakenye, kanti bekuhlelwe ukuthi namuhla kuqale ukuqulwa kwalo. Okhulumela uphiko olubhekelele ukuziphatha kwamaphoyisa i-Independent Police Investigative Directorate, uNksz Grace Langa,  ukuqinisekisile ukushona kwaleli phoyisa “Icala lihlehlele uMashi 4 nonyaka lapho abameli bakhe kulindeleke ukuthi bahlinzeke enkantolo ngesitifiketi sokushona kwakhe, bese icala liyasongwa,” kusho uNksz Langa 