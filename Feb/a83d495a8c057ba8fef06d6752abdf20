Kulindeleke ukuthi liqulwe  ngoLwesine nangoLwesihlanu icala lowayekhulumela Umkhonto weSizwe Military Vererans Association (MKMVA), uMnuz Carl Niehaus. UNiehaus izolo ubevele eNkantolo yeMantshi yase-Escourt. Okhulumela iNational Prosecuting Authority (NPA), uNkk Natasha Ramkisson-Kara, uthe leli cala selihlehliselwa ukuthi liqulwe. Ukuvela kukaNiehaus enkantolo kumayelana nokuphula umthetho kathaqa esigamekweni esenzeka nyakenye ngoJulayi emuva kokuboshwa kowayengumengameli wakuleli uJacob Zuma owayeboshelwe ejele lase-Escourt. “Icala bekulindeleke ukuthi liqale ukuqulwa izolo enkantolo kodwa abameli bakaNiehaus bacela ukuthi lihlehliswe,” kusho uNkk Ramkisson-Kara. Uthe abameli bakaNiehaus bathe benzela ukuthi bathole enye ividiyo. “Inkantolo isamukele isicelo sabameli bakaNiehaus, icala yalihlehlisela uLwesine noLwesihlanu ukuthi liqale liqulwe.” “Ummeli woMbuso uYuri Gangai utshele inkantolo ukuthi uMbuso usukulungele ukuthi icala liqale liqulwe,” kusho uNkk Ramkisson-Kara. 