IMIGOMO yeCovid-19 elinganiselwa ku-500 000 kungenzeka ilahlwe uma abantu abangakagomi bengayi ezikhungweni zezempilo beyogoma. Umqondisi woMnyango wezeMpilo, uDkt Nicholas Crisp, uthi imigomo izophelelwa yisikhathi ekupheleni kukaMashi, eminye izophelelwa yisikhathi ngoDisemba. Uthe kulokhu, iNingizimu Afrika ayizimisele ukuthi imigomo iyidayisele amanye amazwe seyisalelwe yisikhathi esincane ngoba nawo kuwadalela izinkinga. "Imigomo esanesikhathi eside singakwazi ukuyidayisela amanye amazwe uma kubonakala ukuthi abantu bakuleli abafiki ezikhungweni, ukuzogoma kodwa le ezophelelwa yisikhathi ngoMashi, kuzomele isetshenziswe. Uma sehluleka ukuyisebenzisa kusho ukuthi izolahlwa okuyinto engaba yihlazo kakhulu ngoba imali ethengwe ngayo ngeyabakhokhi bentela," kusho yena. Uthe inkinga ababhekene nayo eyokuthi bathole abantu abangakaze bagome ukuthi bazogoma kodwa engathithi abakugqizi qakala lokho. Uthi asebeke bagoma bayabuya bazophinda imigomo yabo noma bajove ngemijovo yokwengeza amandla. Uqhube wathi kusengenzeka ukuthi imigomo isetshenziswe ingakaphelelwa yisikhathi uma abantu bengafika ngobuningi ezikhungweni zabo ngoba bakhona abasebenzi abenele. 