“KWAKUNGEKHO ukuxhumana phakathi kongqogqoshe beminyango ebhekele ukuphepha kwezwe ngesikhathi sezibhelu, kunalokho omunye wayekhomba omunye esweni, omunye evikela iso lakhe.” Lawa ngamazwi kaNgqongqoshe wamaPhoyisa kuzwelonke, uMnuz Bheki Cele, obethula ubufakazi esigcawini seKhomishini yamaLungelo aBantu ephenya ngezibhelu zangoJulayi 2021. Lesi sigcawu esibuya isibili sihleli eSandton, eGoli, sihlelelwe amasonto amabili njengoba sizophothulwa, ngoMashi 4. UCele usebuya isibili, wafakaza okokuqala isigcawu sihlezi ehhotela laseMhlanga, ngoDisemba 3, nyakenye. Izolo, uCele uvumile ukuthi kwakungekuhle ukuxhumana phakathi kwakhe, uNkk Nosiviwe Mapisa-Nqakula owayephethe ezokuVikela, noNksz Ayanda Dlodlo owayenguNgqongqoshe wezokuVikelwa koMbuso “Omunye wayekhomba omunye esweni, omunye evikela iso lakhe. Ukube sasixhumana kahle ngabe isimo asibanga yile nto esayiyona,” kusho uCele. Ukhale nangokungahlinzekwa ngemibiko yezokuphepha kwezwe ngezobunhloli okwenza amaphoyisa angakwazi ukuhlela nokwenza umsebenzi wawo. Uthi umbiko wokugcina wezobunhloli wawuthola ngoNovemba 2020. “Kwasekucacile ukuthi lukhulu, luza luyanyelela emva kokuboshwa kowayengumengameli wezwe uJacob Zuma. Asikwazanga ukuhlela khona sizonqanda isimo esasesiqalile siphuma esandleni eKZN, ngoba awukho umbiko enganikwa wona wezobunhloli,” kusho uCele. Uphinde wadalula ukuthi uKhomishana wamaPhoyisa kuleli, uGeneral Khehla Sitole, wayengamazi ukuthi wayekuziphi izinkalo ngesikhathi sezibhelu. Wathi wayemcelile ukuthi bayosebenzela emahhovisi amaphoyisa aKwaZulu-Natal, babhekane nezibhelu beseduzane kodwa akafikanga. UCele uthe wagcina esebenza noKhomishana wamaPhoyisa KwaZulu-Natal, uLieutenant General Nhlanhla Mkhwanazi, behambela imiphakathi, ikakhulukazi eBhambayi, Maoti, naseZwelisha. Uthi imiphakathi yayisivivela ukuyoziphindiselela ePhoenix, isimo simanzonzo. Uncome indlela amaphoyisa aziphatha ngayo ikakhulukazi e-Alexandra, eGoli, lapho kwadutshulwa khona elilodwa kodwa angaphindisela. Uthe ngabe kuxoxwa enye into manje ukube amaphoyisa aphindisela ngesikhathi echukuluzwa abantu ngezibhelu. UCele uthe kusamele kuvuselelwe izinhlaka zezokuphepha emiphakathi iCommunity Policing Forum (CPF), engeza ngokuthi umsebenzi wokulwa nobugebengu owomaphoyisa nomphakathi. “Sibonga ukubambisana kwamaphoyisa nomphakathi okwabonakala kuvikelwa izinxanxathela eGauteng okuyinto eyayingekho eKZN. Udalule nokuthi amaphoyisa ayashoda, angu-177 000 aqaphe abakuleli abangu-60 million. Uthe lesi sibalo sehle ngamaphoyisa angu-18 000 uma uqhanisa nawango-2010. UCele uthe baphokophelele ukuqasha amaphoyisa angu-10 000 nonyaka bengeze ngamanye awu-5 000 ngoyaka ozayo emkhankasweni wabo weminyaka emithathu wokudala uzinzo esiphoyiseni. Kuyaqhubeka ukulalelwa kwesigcawu namuhla.