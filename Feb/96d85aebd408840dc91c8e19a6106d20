Isibhedlela, iTembisa Provincial Tertiary Hospital, Ekurhuleni, sivaliwe okwesikhashana kulandela isigameko sokubulala esenzeke namuhla ekuseni. Okhulumela uMnyango wezeMpilo eGauteng, uMnuz Motalatale Modiba, uthe “Umnyango wazisa umphakathi odinga usizo lwezempilo namuhla ukuthi uye kwezinye izikhungo eziseduze njengoba isibhedlela sisavaliwe ngemuva kwesigameko sokudubula esishiye iziguli nezisebenzi zithukile.” Uthi iziguli ezilalisiwe kuphela ezithola usizo esibhedlela, wathi umphakathi uzokwaziswa maduze ngokuvulwa kwalesi sibhedlela. Kuthiwa ngezikhathi zabo-8 ekuseni, iphoyisa elineminyaka engu-30, lifike esibhedlela lihamba ngemoto yomsebenzi lapaka endaweni yabezimo eziphuthumayo. “Iphoyisa lishayele ucingo, okuthiwa ngumaqondana walo ongumhlengikazi esibhedlela oneminyaka engu-30, ngaleso sikhathi ukuba aphume ezombona. Ngesikhathi efika kulona, livulele ngenhlamvu kumhlengikazi ngaphambi kokuphendula isibhamu lizidubule lona. Ngeshwa, umhlengikazi ushonele endaweni yesigameko kanti iphoyisa lona lisesimeni esibucayi,” kusho yena. Uthi ubucayi balesi simo yibona obuphoqe ukuba bengakwazi ukwamukela iziguli okwamanje. 