ZIZOBE ziqinile ezokuphepha uma uMengameli, uMnuz Cyril Ramaphosa, esethula inkulumo yakhe, iState of the Nation Address (Sona). Lokhu kuvezwe uhlaka oludidiyele izinhlaka ezahlukene zezokuphepha, iNational Joint Operational and Intelligence Structure. Lolu hlaka luxwayise labo abacabanga ukuphazamisa inkulumo kaRamaphosa ngokuthi bazoyikhotha imbenge yomile. Okhulumela lolu hlaka oluhlanganise amaphoyisa, amasosha nezinhloli, uColonel Athlenda Mathe, uthe kutshalwe inqwaba yamalungu alulo hlaka ukuba ayoqapha isimo. URamaphosa uzokwethula inkulumo yakhe namhlanje ntambama ehholo ledolobha, eCape town. Le nkulumo izofika emva kwezigameko ezahlukene zokuhlaselwa kwezakhiwo eziyigugu lezwe. Phakathi kwezakhiwo eziyigugu lezwe ezihlaselwe muva nje, kubalwa iPhalamende, elathungelwa ngomlilo ngasekuqaleni kwalo nyaka. Ukusha kwePhalamende kuphoqe ukuthi inkulumo kaRamaphosa ifudukele ehholo ledolobha eCape Town. UColonel Mathe uthe amalungu alolu hlaka azobe esiqaphe ngelokhozi isimo uma uRamaphosa esethula inkulumo yakhe. “Abezokuphepha bazokwenza isiqiniseko sokuthi iSona isingathwa endaweni ephephile, baphinde benze isiqiniseko sokuthi akubi khona zenzo zobugebengu ezizokwenzeka. “Labo abazozama ukuphazamisa iSona, noma abazophula umthetho, bazobhekana nengalo yomthetho.” UColonel Mathe unxuse abantu abazohambela inkulumo kaRamaphosa ukuba babambisane nabezokuphepha. “Sithanda ukunxusa labo abangenayo imvume yokuthamela iSona ukuba bangacabangi ukuzama ukusondela ehholo ledolobha eCape Town. Abezokuphepha nabo siyabanxusa ukuthi benze umsebenzi wabo ngokulandela imithetho ababekelwe yona.” UColonel Mathe uthe amabhanoyi awezukuvunyelwa ukuba andize eduze nendawo okuzokube kubanjwe kuyo inkulumo kaRamaphosa. “Abombutho wezokuvikela kuphela abazovunyelwa ukuba bandize ngalesi sikhathi. Izolo abeqhubeka amalungiselelo eSona. Izikhulu zePhalamende zihambele ehholo ledolobha eCape Town, lapho bezihlola khona ukuthi ngabe le ndawo isikulungele yini ukusingatha iSona. Okhulumela iPhalamende, uMnuz Moloto Mothapo, uthe bajabule ngamalungiselelo. “Sijabule ngendlela izinto ezihleleke ngayo. Ngingakusho kugcwale ukuthi sesikulungele ukusingatha iSona.” Kuzobe kungokokuqala, kusukela elakuleli langena ngaphansi koMbuso wentando yeningi, ukuba le nkulumo ibanjwe ngaphandle kwePhalamende.  