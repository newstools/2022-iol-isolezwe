SIMPHIWE NGUBANE INHLANGANO elwela amalungelo abahola izimpesheni, iBlack Sash, ithi ifuna kungabi namkhawulo ukuholwa kwemali eyisibonelo sabangasebenzi enguR350, baphinde bafune ukuyibona ikhushuliwe. Isho kanje iphawula emva kwesabelomali sikaR44 billion okuzoholelwa ngawo laboR350 izinyanga ezingu-12 kuze kube uMashi, wangonyaka ozayo. Yize nemali yesondlo sabantwana (iqolo) ikhushulwe ngoR20 isizoba uR420 ngo-Ephreli, kodwa bathi ayikafiki kwedingwa ngumuntu ukuze akwazi ukuphila ngenyanga okuwuR624. Imenenja kwiBlack Sash, uNksz Evashnee Naidoo, ithe bayayibona imizamo kaNgqongqoshe wezeziMali, uMnuz Enoch Godongwana, yokubhalansisa umnotho nendlela yokuphila. Uthe kodwa kuyabakhathaza ukuthi isibonelelo esinikezwa abantu siphansi kakhulu uma siqhathaniswa nemali edingwa wumuntu ukuze aphile. “Lesi sibonelelo asikwazi ukulekelela ngokwanele izidingo zabantu abaswele emphakathini. Imali yesondlo sabantwana kwesinye isikhathi uthola ukuthi yondla umndeni wonke,’’ usho kanje. Ukhale ngokuthi abantu abakwazi ukuthenga ukudla okunempilo ngemali ngoba incane. Uthe umuntu ugcina esethenga nanoma ikuphi ukudla okuningi, angabe esabheka ukuthi kunempilo noma cha. “Abanye abantu kuthi kufika isikhathi sokuhola bebe sebecwile shi ezikweletini. Kuthi beqambe behola bese kudingeka ukuthi baqale phansi bakhokhe izikweletu,’’ echaza. Uveze ukuthi iBlack Sash ihlanganile noMengameli wezwe, uMnuz Cyril Ramaphosa, imunxusa ukuthi elule isikhathi sokuholwa koR350 nebala wesabela kulelo khwelo. UNksz Naidoo uveze ukuthi abantu abahola kakhulu oR350 yintsha eneminyaka ephakathi kuka-18 no-35, eduve emakhaya. Uthe uma uhulumeni engashayi imithetho yokudala amathuba emisebenzi nokicija intsha ngamakhono, lokho kungagcina sekuholelela ekutheni kubumbeke isizwe esikhungethwe ububha. 