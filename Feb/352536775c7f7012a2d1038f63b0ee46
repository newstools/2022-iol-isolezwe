SIMPHIWE NGUBANE UKHUZE isiga sokudayiselwa kwezingane izidakamizwa emiphakathini uNgqongqoshe athe kwenziwa nangabantu abadayisela abafundi ukudla ezikoleni. UNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza uthe kumele babikwe ezinhlakeni zomphakathi nasemaphoyiseni abagila le migilingwane. Uthe izikole zinikeza abazali ithuba lokudayisa ukudla ezikoleni kodwa abanye babo bagcine sebedayisa ukudla noswidi okusuke kuthakwe izidakamizwa. Utshele Isolezwe ukuthi ingane iyakudla lokhu kudla igcine ifike esigabeni lapho ingasakwazi ukuhlukana nakho, isigxilile kukona. “Abahlaliswe phansi ezigcawini zomphakathi la bantu kukhulunywe nabo ukuthi abahlukane nabakwenzayo ngoba akuwakhi umphakathi. Umntwana osebenzisa izidakamizwa uqala kancane ahlukumeze abanye abafundi agcine engasalawuleki,” kusho uNkk Khoza. Udalule ukuthi abantwana bafunda ngokubona bese beyenza ngakho ukuhlukumeza nezinto ezingalungile abazibona zenzeka emphakathini bagcina sebezenza. Ukhuthaze abantu ukuthi bathande izwe labo ngoba uma umuntu efuna ukubulala isizwe uqala ngokubulala intsha yaso. “Sizoba isizwe esinjani esingabavikeli abantwana baso? Omama nobaba nabadayisi bezidakamizwa abathande izwe labo bangalokothi badayisele izingane izidakamizwa ukuze izwe lithuthuke liye phambili,” kusho uNkk Khoza. Ukhuthaze ukusebenzisana kwamaphoyisa nemiphakathi, wathi ikhona okuzonqanda izenzo zobugebengu nokudayiswa kwezidakamizwa emphakathini. Uthe uma kunephoyisa elisoleka ezenzweni zobugebengu kumele balibike ezinhlakeni ezifanele zomthetho. “Kwezinye izindawo umphakathi ufuna ukuthi amaphoyisa ashintshaniswe eziteshini lingahlali lize lijwayele libe isakhamuzi kuleyo ndawo,”kusho uNkk Khoza. 