SIMPHIWE NGUBANE KUSHONE umfundi otholwe yinhlamvu ebindiza emoyeni ngesikhathi kushaywa izidudla kuqhuma nezibhamu kwamukelwa isidumbu sowesilisa obeshonile eMlaza ka-C, ngempelasonto. USmilo Sithembiso Nkosi (14), obefunda uGrade 8 eSwelihle High, ushonele esibhedlela ngeSonto. Wayekade ephuthunyiswe esibhedlela yimoto eyayiqashwe umndeni wakhe ngoMgqibelo ntambama emva kokudubuleka ekhanda nasengalweni inhlamvu eyayindiza emoyeni. Leli bhungu kuthiwa lalimi kubo egcekeni nabangani balo ngo-5 ntambama ngesikhathi kufika isidumbu sowesilisa ongumakhelwane silandwe emakhazeni. Abanye abangani baleli bhungu kuthiwa basondela lapho kwakupinwa khona izimoto beyobukela kodwa yena wasala ngemuva wakhetha ukuhlala othangweni lwama-blocks kubo wabukela ekude. Kuthiwa inhlamvu eyayindiza emoyeni yamthola ehlezi kulolu thango, wawa phansi wopha kakhulu. Unina kaSmiso, uNksz Nosipho Nkosi uthe babikelwe abangani bendodana yakhe ukuthi bakhaciswa okwezinja ngesikhathi beyotshela ababeshaya izidudla ukuthi omunye wabo usedubule umuntu walimala. “Bekuwuzinyo bulala wami obulewe, elithanda ibhola enephupho lokudlala esigabeni esiphezulu. Angilivulanga icala emaphoyiseni ngoba angazi ukuthi wadutshulwa ubani futhi nginovalo lokuthi hleze ababulali bakhe bangihlasele ekhaya bebona ukuthi sengibavulele icala,” kusho uNksz Nkosi ngosizi. Uvalo lwalo mndeni ludalwa nawukuthi awuwathembi amaphoyisa, indlela asebenza ngayo nokuthi uphenyo ngeke luye ndawo uma sekuvulwe icala. UNksz Nkosi uthe ubikelwe abantu abebekhona kwehla isigameko ukuthi amaphoyisa awafikanga lapho kwakuqhunyiswa khona izibhamu kushaywa izidudla. Ikhansela lale ndawo eku-ward 81 kuMasipala iTheku, uMnuz Thamsanqa Mthethwa futhi elingumakhelwane wakwaNkosi, lithe lafika layibona ingane isilimele isifakwa emotweni iphuthunyiswa esibhedlela. Uvumile ukuthi akukuhle ukusebenzisana kwamaphoyisa nomphakathi. Uthe lena akuyona inkinga yaseMlaza kuphela kepha ikhungethe iNingizimu Afrika yonke. “Inkinga yokuqhuma kwezibhamu emphakathini idlange kakhulu emva kokutatshwa kwezibhamu ngesikhathi sezibhelu ngonyaka odlule. Izigebengu sengathi ziyabona nokuthi amaphoyisa ayashoda, zenza noma ikanjani. Ngixhumene namaphoyisa ngalolu daba avula icala,” kusho uMthethwa. Amaphoyisa KwaZulu-Natal abengakaphenduli ngalesi sigameko. . 