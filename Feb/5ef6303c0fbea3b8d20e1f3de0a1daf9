ZESULIWE izinyembezi zowesifazane owakhelwe umuzi onamakamelo amathathu emuva kweminyaka ehleli endlini evuzayo, ebidilika. UNksz Thembisile Ndebele (41) waseMadlangeni, eNewcastle, wakhelwe umuzi omusha onamakamelo amathathu nokuyinto angakaze abenayo. UNksz Ndebele, ohlala nezingane ezimbili nomfowabo ogulayo, wakhelwe lo muzi ngusomabhizinisi waseNewcastle, uMnuz Phumlani Mngcwabuyahlehla Dlamini, emuva kokucelwa umasipala ukuba angenelele. "Kade ngafisa ukuzakhela umuzi kodwa amandla bengingenawo. Bekufana nokuthi sihleli emnyango uma lina, amanzi ebegeleza indlu yonke. Kufana nephupho, bengingazi ukuthi ngiyoke ngibe nendlu," kusho uNksz Ndebele. UNkk Funonjani Chonco, oyiPhini leMeya kuMasipala waseMadlangeni, uthe wanxenxa lo somabhizinisi ngenxa yokubona ukuthi ngeke isimo sikaNksz Ndebele silinde uhlelo lukamasipala njengoba okwamanje kungekho izindlu ezakhelwa umphakathi "Ngabikelwa yikhansela labikela nomeya, ngasukuma ngayocela kuMngcwabuyahlehla. Wavele wasukumela phezulu wayobheka isimo, wathenga impahla kwaqala ukwakhiwa," kusho uNkk Chonco. UDlamini uthe ukusiza umphakathi umsebenzi wakhe akade awuqala futhi bahlale bebaningi abalindele ukusizwa. "BekuwuJanuwari ngabona ukuthi isimo sendlu abahlala kuyo sibi kakhulu. Ngabona kungcono ngikhiphe ephaketheni lami zonke izindleko, bezingaphezulu kuka-R70 000. Umsebenzi wokusiza abantu ngiyawenza ngaphandle koxhaso kodwa ngisezinhlelweni zokusungula inhlangano ukuze bezokwazi ukusizakala babe baningi," kusho uDlamini 