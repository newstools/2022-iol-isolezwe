UMASIPALA iNewcastle, uphezu komkhankaso wokuhlolisisa ukusebenza kwezingqalasizinda ezindala, ukuze ubhekele izikhalo zezakhamizi. Lokhu kudalulwe izolo yiPhini leMeya, uMnuz Musa Thwala. UThwala uthi inhloso yohlelo ukuzama ukwehlisa izikhalazo ezitholwa wumasipala ziphuma emphakathini. Phakathi kwengqalasizinda abazoyihlola ubale amapayipi amanzi, izibani zomgwaqo, amapayipi okuhanjiswa kwendle nokunye. “Lo msebenzi wokuhlola ingqalasizinda osekuphele amasonto amabili siwuqalile, ususinikile isithombe sokuthi ingqalasizinda kamasipala wethu eningi yonakele. Amapayipi amanzi asemadala, lawo ahambisa indle amanye awo avalekile bese kuthi izibani zomgwaqo ezinye azikhanyi,” kusho uThwala. Uthe bathole ukuthi amalungu omphakathi esikhathini esedlule, abezifaka izikhalazo kodwa zingakutholi ukunakekelwa okufanele. Uthi umsebenzi wokulungisa ingqalasizinda balindele ukuthi udle izigidi zemali.  