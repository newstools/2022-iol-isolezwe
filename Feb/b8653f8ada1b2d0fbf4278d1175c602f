MHLENGI SHANGASE INYUNYANA yamaphoyisa iSouth African Police Union (SAPU), igxeke uNgqongqoshe wamaPhoyisa uMnuz Bheki Cele ngokugxambukela emsebenzini kaKhomishana wamaPhoyisa kuleli uGeneral Khehla Sitole. Le nyunyana isho lokhu emuva kokuba kunokungaboni ngaso linye phakathi kwalaba baholi, amaqembu aphikisayo akhale ngokuthi lokhu  kuphazamisa nokusebenza kwamaphoyisa. NoMengameli Cyril Ramaphosa uthe ukhathazekile ngokungcofana kwalaba baholi esidlangalaleni njengoba uCele wathi uyazi ukuthi uSitole wenza itulo lokumketula esikhundleni esebenzisana nomholi we-EFF uMnuz Julius Malema. UCele ugcine esihoxisile lesi sitatimende. Okhulumela iSAPU uMnuz Lesiba Thobakgale, uthe sebekhathele ukujahana kwalaba baholi ngoba akusekho ukuhloniphana. Uthe amaphoyisa aphethwe nguSitole ngeke amhloniphe ngenxa kaCele. “Azomhlonipha kanjani njengoba uCele enalawo aseka yena amanye aseka uSitole? Njalo uma uCele eya endaweni ethile uphelezelwa iPhini likaKhomishana ekubeni kumele ngabe uphelezelwa uKhomishana.” Uthe uCele akumele ngabe wenza izinto okumele ngabe zenziwa uSitole. “Sicabanga ukuthi uyagagamela uCele ngoba ngabe unika umkhombandlela ngokwezepolitiki hhayi ukuthi athathe umsebenzi kaSitole. Akumele ngabe ugxeka uSitole esidlangalaleni.” URamaphosa uthe ukhathazekile ngalokhu kungaboni ngaso linye kwalaba baholi wathi lokhu akwehli kahle nasemkhandlwini wezokuphepha. Uthe yingakho ebabule ukuthi kuzoba nezinguquko kwezokuphepha ukuze kulungiswe lezi zinkinga. “Kumele ngabe bayasebenzisana njengoba besezikhundleni eziphezulu. Izinhlelo esinazo yizona ezizolungisa le nkinga.” Usho lokhu emuva kokuba nethimba elenzathula umbiko ngezibhelu zokutatshwa kwempahla KwaZulu-Natal naseGauteng nyakenye, laphakamisa ukuthi kumele kube khona okwenziwayo njengoba amaphoyisa ahluleka ukulawula isimo. Kulezo zibhelu kwashona abantu abangu-350, kwalahlekisela umnotho ngezigidi. URamaphosa uthe kuzoqashwa amaphoyisa kubuyekezwe nophiko oluqapha izibhelu emaphoyiseni ukuzama ukuqinisa lolu phiko ukuze ngomuso kungenzeki okwenzeka nyakenye. 