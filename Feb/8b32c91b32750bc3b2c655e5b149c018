BASATHUKILE abezimo eziphuthumayo eTshwane ngokuhlaselwa kukazakwabo odutshulwe wabulawa ngaphandle kwesiteshi sezicishamlilo eBronkhorstspruit. UCharles Mabaso, okhulumela abezimo eziphuthumayo, uthe uzakwabo, uSonia Mnguni (59), udutshulwe wabulawa ngemuva kokuphuma eyohlangana nomuntu othile ngaphandle kwasemsebenzini wakhe. Uthi ozakwabo bezwe sekuqhuma isibhamu ngaphandle nokuyinto ebathusile. Uma sekwehle ukuthuka nesibhamu sesithule, baphumele ngaphandle ukuyohlola isimo nokuyilapho babone khona uzakwabo edindilizile enamanxeba amaningi okudutshulwa. Ushonele khona lapho endaweni yesigameko. “Umnyango wezimo eziphuthumayo ufisa ukudlulisa amazwi enduduzo emndenini, kubangani nakozakwabo bakaMnguni. “Lo mnyango ucele abeluleki ukuba banikeze ozakwabo bakamufi nabomndeni ukwelulekwa kwengqondo. "Inhloso yokuhlasela ngesihluku esingaka ayaziwa kodwa amaphoyisa ayaphenya,” kusho uMabaso 