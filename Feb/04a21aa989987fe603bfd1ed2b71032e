BAKUSHAYELE ihlombe ukuphakanyiswa kwegama leJaji Mandisa Maya, ukuba aqokelwe esikhundleni sokuba yinhloko yamajaji akuleli. NgoMgqibelo, inhlangano ebibhekelele inhlolokhono yesikhundla senhloko yamajaji iJudicial Services Commission (JSC), imemezele ukuthi izohambisa igama leJaji Maya, ukuba aqokelwe kulesi sikhundla. Lesi simemezelo senziwe ngemva komhlangano weJSC, ebiwapheka ngebhodwe elincane, amajaji amane abegaqele isikhundla. IJC ithe sekusezandleni zikamengameli wezwe, uMnuz Cyril Ramaphosa, ukuthi uyazithatha yini izincomo zayo. Amaqembu ezepolitiki athe kungaba yingqophamlando uma uRamaphosa engalandela izincomo zeJSC, aqoke uJaji Maya. Kungaba okokuqala ukuthi owesifazane aqhoqhobale lesi sikhundla uma uJaji Maya, engagcina eqokelwe kuso. I-ANC Women’s League idalule ukuthi iyakweseka ukuphaknyiswa kukaJaji Maya, ukuba aphathe lesi sikhundla. Lolu phiko luthi sesifikile isikhathi sokuthi abesifazane baqokelwe ezikhundleni ezibalulekile. I-EFF ithe uJaji Maya simfanele isikhundla. Okhulumela i-EFF, uMnuz Vuyani Pambo, uthe uMaya wenze kahle kakhulu ngesikhathi kuqhubeka inhlolokhono. “Ngale nje kokuthi uJaji Maya uwulungele lomsebenzi, uphinde wakhombisa ukuba nolwazi olunzulu ngomthetho wakuleli nendima okufanele ayidlale ekuthuthukiseni abesifazane. Ngesikhathi ephendula imibuzo akazange afune ukuzigaxa ezindabeni zepolitiki futhi nemibuzo uyiphendule ngokuthembeka.” Unobhala jikelele weNFP, uMnuz Canaan Mdletshe, uthe akangabazi ukuthi uJaji Maya uzoza nezinguquko ezifanele ezinhlakeni zomthetho. “Nguyena umuntu ofanelwe yilesi sikhundla kulabo abencintisana nabo. Okuhle ngaye ukuthi akanalo ifu elimnyama elimlandela ngemuva.” UMdletshe ululeke uJaji Maya ukuba angavumi ukubukelwa phansi ngabantu besilisa. Okhulumela i-ATM, uMnuz Zama Ntshona, uthe okujabulisa ngoJaji Maya ukuthi nguyena yedwa kulaba abebegaqele isikhundla, osavunyelwa yiminyaka ukubamba lesikhundla, iminyaka ewu-10 “Sinethemba lokuthi umengameli uzothatha isinqumo esifanele, ngokushesha.” Okhulumela iJSC, u-Advocate Dali Mpofu, uthe uRamaphosa akaphoqelekile ukuba aqoke uJaji Maya. I-JSC yeluleka umengameli ngokufanele athathe isikhundla esishiywe yiJaji Mogoeng Mogoeng, othathe impesheni ngonyaka odlule.  UMpofu uthe uRamaphosa engaqoka noma yiliphi phakathi kwala majaji abephekwa ngemibuzo yiJSC ngesonto eledlule. Amajaji abephonswa imibuzo kube nguMaya, yiJaji Dunstan Mlambo, yiJaji Mbuyiseli Madlanga neJaji Raymond Zondo.