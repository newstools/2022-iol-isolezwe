Ntombi Nkosi IMINDENI yalabo abashona eMarikana, okubalwa abagilwa nezishoshovu zasemphakathini, sebefunge bagomela ukuthi bazoliqapha ngeso lokhozi icala elisenkantolo lokushona kwabasebenzi basemayini abawu-34 ngo-Agasti, 2012, ukuze baqinisekise ukuthi ubulungiswa buyenzeka. Icala elibhekene nowayeyiphini likakhomishana wamaphoyisa eNorth West, uGeneral Mzondase Mpembe namanye amaphoyisa, liqale ukulalelwa ngoMsombuluko. Kulindeleke ukuba liqhubeke kuze kube uFebhuwari 25, eNkantolo eNkulu eNorth West. UGen Mpembe, noColonel Salmon Vermaak osewathatha umhlala phansi, Constable Nkosana Mguye, uWarrant Officer Collin Mogale, Katlego Sekgweleya, noWarrant Officer Khazamola Makhubela babhekene namacala amahlanu okubulala nelokuzama ukubulala. Okhulumela uphiko lwezokuShushisa eNorth West, uHenry Mamothame, uthe ofakazi abehlukene sebeqalile ukwethula ubufakazi enkantolo selokhu kuqaliwe ukuqulwa kwecala enkantolo. Uthe phakathi kwabathule ubufakazi, kukhona ongoti beSAPS, osebenza ngamakhamera emayini yaseLonmin nowayengumsebenzi wasemayini owalimala ngesikhathi sesigameko eMarikana. “AboMbuso kulindeleke ukuba babize omunye wabasebenzi owalimala ngesikhathi sesiteleka edutshulwa. Kulindeleke nokuthi babize ofakazi abehlukene,” kusho uMamothame. Isishoshovu, uNapoleon Webster exoxa ne-IOL, uthe uMpembe nalabo anabo kuleli cala, kumele bajeze. “Njengoba esewathatha umhlalaphansi, usesebenzela imayini iTharisa. UMpembe ube ngelinye lamaphoyisa agangile, futhi osaqhubeka nokwenza izinto ezingalungile emphakathini. Kumele ajeziswe. sikhuluma nje namanje usengumuntu osatshwayo. Amaphoyisa asathatha imiyalelo kuye yize engasekho ngaphansi kophiko lawo. Sibona sengathi umthetho uqinile kubantu abangakwazi ukuzilwela,” kusho uWebster. 