SIMPHIWE NGUBANE ABANTU bayifanise namakinati, into engekho imali okukhushulwe ngayo izimpesheni  uNgqongqoshe wezeziMali, uMnuz Enoch Godongwana ngesikhathi ethula isabelomali sika-2022/23 ePhalamende izolo. Bathi labonsumbulwana abanikwe bona abazokwenza mehluko ngoba kumba eqolo ukudla ezitolo futhi kukhuphuka njalo. Baveze ukuthi kule mali kumele bafundise izingane, bakhokhe imali yemoto “yomalume” futhi bathenge nezimpahla zokugqoka. Izokhuphuka ngo-R90 ngo-Ephreli impesheni yabadala, abakhubazekile, eyomakadebona bezempi neyabagade amakhaya iphinde ichathazwe ngoR10 ngo-Okthoba bahole uR1 980. Imali yesibonelelo sabantwana (iqolo) izokhuphuka kanye ngoR20 ngo-Ephreli ibe uR480. UGodongwana wabele uMnyango wezokuThuthukiswa koMphakathi uR58.6 billion . UNkk Gugu Mkhize (77) waKwaMaphumulo uthe bekumele avele abanike uR2 000 uGodongwana ngoba sekuyabiza manje ukuphila. “Imisebenzi ayikho ithina esigcina sesondla izingane zethu nabazukulu ngale mali engekho. Sithenga ukudla okubizayo sisale singenalutho,” kusho uNkk Mkhize. UMnuz Sipho Baker (71) waseVerulam uthe ngamakinati uqobo le mali enezezelwe nguggqongqoshe. Uthe sesifikile isikhathi sokuthi bathole imali eqala ku-R2000 kuya phezulu. Naye ukhale kakhulu ngokumba eqolo kokudla kanye nezingubo zokugqoka. "Ukudla kubiza kabi le mali abasinikeza yona incane. Kusho ukuthi umuntu uyoze agqoke izingubo ezidabukile inkosi impela,'' kubalisa uBaker. Uthe le mali  uhulumeni kumele uqonde ukuthi ibheka bona iphinde iklame nendima enkulu emndenini. "Ukube kuya ngami ngabe ngithi masinyuselwe ngo-R500 ngoba ziyabiza izinto lapha emnyango,'' usho kanjena. UNksz Thembelihle Msane ohola iqolo uthe mncane kakhulu uR20 abafakelwe wona ngoba kumele afundise ingane, ayigqokise aphinde akhokhele imoto ehamba ngayo uma iya esikoleni. “Ungqongqoshe akazikhwayithe amaphakethe engeze kulo chatha asifakele wona ngoba kumba eqolo ukudla nezimpahla ezitolo manje,”kusho uNksz Msane. Uhulumeni ubeke uR44 billion awuhlelele izinyanga ezingu-12 wokuholela abantu imali yesibonelelo sabangasebenzi kuze kube uMashi ngonyaka u-2023.  