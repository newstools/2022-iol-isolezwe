MHLENGI SHANGASE KUNTWELA ezansi ezitshudenini ezingalutholi uxhaso lokufunda ezikhungweni zemfundo ephakeme ngoba uMnyango wemfundo ePhakeme, iSayensi nobuChwepheshe, umatasa nohlelo lokuthi zibolekwe imali ukuze zikwazi ukufunda. Lezi zitshudeni azilutholi uxhaso esikhwameni semali iNational Students’ Financial Aid Scheme (NSFAS), ngoba abazali bazo bahola ngaphezu kwemigomo ebekiwe yokuthi zithole uxhaso. UNgqongqoshe walo mnyango uDkt Blade Nzimande, uthe uhulumeni umatasa nohlelo lokuthi izitshudeni zikwazi ukubolekwa imali, ezizokwazi ukuyikhokha. Wathi baxoxisana nabamabhange ukuze kwakhiwe uhlelo oluzosiza ababizwa, ngama-missing middle. “Labo abangalutholi uxhaso lweNSFAS ngoba abazali babo behola ngaphezu kukaR350 000 ngonyaka, ekubeni kunzima uma uhola le mali ukuthi ukwazi ukukhokhela inyuvesi. Yingakho sibheka eyemali ezobolekwa bese ibuyiswa njengoba sixoxa nalezi zinhlaka. Lolu hlelo siluqale nyakenye ukulusebenza.” UNzimande uthe ibalelwa kuR47 billion imali ekhishelwe ukuxhasa izitshudeni ezevile ku-700 000. Udalule lokhu izolo ngenkathi ekhuluma ebandleni lama-Anglican iSt Simon’s eLamontville, lapho bekutshengiswa abasafunda ezikoleni ngemikhakha abangayenza uma sebeqede umatric. Ngalolu suku olugqugquzela imfundo ephakeme (academic day), olusingathwa minyaka yonke kusuke kuchushiswa abafundi ngezinto ezithinta iNSFAS, namanyuvesi abangafaka kuwona izicelo, kanjalo namakolishi amakhono. Ungqongqoshe uthe bonke labo abahlangabezana nemibandela yokuxhaswa, bazoluthola uxhaso lweNSFAS. UNzimande unxuse izitshudeni ukuthi zingawachizeli amakolishi amakhono amaTVET ngoba eminye imisebenzi eyenziwa kuwona iholela kakhulu. Khonamanjalo, lubuyile uhlelo lokufaka izicelo, nelokubheka ukuthi uxhaso ulutholile, nelokufaka izikhalazo uma ungeneme ngokungaxhaswa yiNSFAS. Uhlelo belungasebenzi ngeledlule emuva kokuba bebaningi abantu abafake izicelo befuna ukuthola ukuthi bayaluthola yini uxhaso. Abaphethe isikhwama banikeze abafuna ukufaka izimangalo zokuthi bakhale ngaphansi bangaluthola uxhaso, izinsuku ezingu-30 ukuthi benze lokhu. UNzimande ubuye wajuba uphenyo olwenziwa yinkampani ezimele oluthinta iNational Skills Fund (NSF). Lolu phiko luphenya ngezinto eziningi ezithinta ukusetshenziswa kwezimali budedengu, okuhlanganisa noR5 billion okungaziwa ukuthi wasebenza wenzani. 