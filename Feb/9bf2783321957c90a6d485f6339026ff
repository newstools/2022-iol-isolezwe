 EMUVA kwemibhikisho enodlame ebithe chithi saka abantu befuna amanzi ngoshova kuMasipala Ugu, ubuholi besifundazwe bunikele khona buyobhula lomlilo. UNdunankulu waKwaZulu-Natal, uMnuz Sihle Zikalala, uthe imiphakathi enompompi namapayipi amanzi izophakelwa wona ngokuphazima kweso. Izindawo ezingenayo ingqalasizinda yamanzi, zizoqhubeka ziphakelwe ngamaloli athuthela umphakathi amanzi uZikalala athe yinto yesikhashana. UZikalala uzifikele mathupha oGwini waya eBhobhoyi eyohlola umsebenzi owenziwa edamini lamanzi iSt Helenâ€™s Rock. Uthe leli damu linomthamu wamanzi owanele ukuthi ungaphakela imiphakakathi futhi kubekwe uR19million womsebenzi wokuphakela abantu amanzi. UZikalala ubephelezelwa uNgqongqoshe wezokuBusa ngokuBambsana neziNdaba zobuHoli boMdabu eKZN, uMnuz Sipho Hlomuka, owezokuThuthukiswa koMphakathi, uNkk Nonhlanhla Khoza nowezokuThuthukiswa koMnotho, ezokuVakasha, nokongiwa kweMvelo, uMnuz Ravi Pillay. Basuke edamini baya eGamalakhe baba nomhlangano nobuholi bomasipala abangaphansi koGu, osomabhizinisi nomphakathi kubhungwa ngenselelo elethwa ukungabibikho kwamanzi. Umhlangano uyaqhubeka. 