IQEMBU lomculo kamaskandi Izingane Zoma, likhwele ladilika kwiSilo uMisuzulu kaZwelithini, likhala ngokuthi sehluleke sancama ukumela isizwe samaZulu, ngesibhicongo sokushona kwabantu ePhoenix. Iqembu elikhiphe ingoma ethi: EPhoenix, lithi aliqondile ukubukela phansi iNgonyama kodwa liveza amaqiniso angakhulunywa. Umphathi weZingane Zoma, uShobeni Khuzwayo uthi bona njengababhali bezingoma bafana nezimbongi ezinelungelo lokusho noma yini. “ Ngale ngoma asiqondile ukubukela phansi iSilo uMisuzulu. Kungumsebenzi wethu ukuthi siyikhulume into esisuke siyibona yenzeka ngaleso sikhathi. Asikungabazi ukuthi ukube bekusekhona iSilo uZwelithini, ngabe kukhona esesikushilo ngesibhicongo sasePhoenix. ISilo uMisuzulu kumele engabe kukhona esesikushilo ukuvikela amaZulu ngoba yiwona abulawa ePhoenix. Sibona sidayisekile ngokuthi kungabikhona ngisho izwi nje, eliqhamuka endlunkulu ngesibhicongo. Nabafundi sicela bangayibuki ngendlela yokuthi kukhona esimhlaselayo ngesikushoyo,” kusho uShobeni. Izinhlamvu zengoma zithi: “Wahamba wasishiya dengwane Hlanga Lomhlabathi, ngizwile ukuthi uMisuzulu zinkulu izicathulo owamshiya nazo. Isizwe sakho sibulawa amaNdiya kuthulekile nje. Nabafowabo kaMisuzulu bathule nje, abamlekeleli. Imihlola yethu le! Senziwani. Mhla sithutheleka thina siyobona lamaNdiya ePhoenix, siyobhalwa emaphepheni. Kuyosa umuntu equmbile, khala nsingizi.” Okhulumela iSilo uMisuzulu, uMntwana u-Africa, uthe kuyilungelo lawo amaciko ukuveza akucabangayo nganoma yisiphi isigameko. “ Akukhona ukuthi yingoba sithule kodwa inkinga ukuthi kwenzeke lesi sigameko kunesiphithiphithi endlunkulu. Lokho abakushoyo akungagcini lapho, abaqhubeke baveze nokunye okuzokwakha isizwe. Nezicathulo abakhuluma ngazo ukuthi zinkulu, bashiso ukungazi. ISilo uMisuzulu yisona esifanele ukuba kulesi sikhundla futhi sivunyiwe. Kuyadingeka ukuthi sibachazele ngezinye izinto. Siyazi bakhuluma bengaphandle, abakwazi okwenzeka ngaphakathi,” kusho uMntwana u-Africa. Kulesi sibhicongo kwashona abantu abangu-35 ePhoenix, okwenza isibalo sabashona ngesikhathi sezibhelu KwaZulu-Natal, naseGoli salinganiselwe ku-300. Icala labathinteka ekubulaweni kwelinye ilungu lomphakathi ePhoenix, okusolwa kulo izelamani uNed (29) noDylan (30) Govender, lizoqulwa eNkantolo eNkulu eThekwini ngoJulayi. Kusanda kuboshwa nephoyisa ngamacala aamataniswa nezibhelu zasePhoenix.    