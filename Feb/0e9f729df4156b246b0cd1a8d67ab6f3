BONISWA MOHALE IPUBLIC Servants Association idinwa “ukulahleka” kukaR1.8 billion we-Unemployment Insurance Fund (UIF) owawutshalwe kwiBounty Brands. Kuthiwa le mali yayitshalwe yi-UIF isebenzisana nePublic Investment Corporation (PIC) okuyiyona eke ibhekelele ezinye izinhlelo okutshalwa kuzo imali ye-UIF. Izolo, uMnuz Reuben Maleka wePSA, uthe iyabacika indaba yokuthola ukuthi i-UIF esiza abalahlekelwe wumsebenzi icwilelwe wuR1.8 billion eyayiwutshalile. “Kuyacika ukuthi sihlale sizwa ukuthi uma kulahleke izigidi iPIC iyathinteka. Kuyasidina ukuthi manje iPIC ilahle uR1.8 billion wemali esesikhwameni esibhekelele abalahlekelwe yimisebenzi. Uma i-UIF ilahlekelwa ama-billion kusho ukuthi baningi abantu abazothikamezeka. Akufanele nje ukuthi izinkampani ezisondelene nosopolitiki zinikwe imali ngoba igcina ingakwenzanga ehlelewe kona,” kusho uMaleka. Uthe umbiko uveza ukuthi owahlanganisa lesi sivumelwano wahlomula ngoR50 million futhi kuyabakhathaza ukuthi kuthinteka nosopolitiki. “Inkohlakalo iyona efake umnotho waseNingizimu Afrika eweni. Njalo nje izwe kufanele lilahlekelwe ama-billion, uhulumeni kufanele ahlale esitshela ngesikweletu esikhulayo, esingenziwa ngabakhokhi bentela kodwa esidalwa yizikhulu ezinezinhliziyo ezinde. Kuyacaca ukuthi imali yezinkampani zikahulumeni ayiqashiwe ngeso lokhozi, itshalwa noma yikuphi. UMnyango wezeziMali wona uthule uthini kusetshenziswa imali kahulumeni budlabha?” kubuza uMaleka. Ukugxekile ukusaphazwa kwemali yabakhokhi bentela, wabuza nokuthi ngabe le mali elahlekile izoba namthelela muni ekusebenzeni kwe-UIF esiza abalahlekelwe wumsebenzi. “Imali ye-UIF yenzelwa abantu abalahlekelwe wumsebenzi, abasuke besahlanganisa. Sicela uNgqongqoshe wezemiSebenzi, uMnuz Thulas Nxesi, abavulele icala lenkohlakalo abathintekayo futhi abamise nasemsebenzini ngesikhathi amaphoyisa nomnyango bephenya ukuthi le mali yayitshalwe kanjani izoze “inyamalale,” kusho uMaleka. Uphethe ngokuthi kufanele ilandwe le mali kule nkampani, kungathiwa nje isithathwa njengenyamelele ngoba imali ayivele nje inyamalele ngomlingo, kuyaziwa ukuthi ishonephi. Isolezwe liye labuza ukuthi ngabe kuyiqiniso yini ukuthi i-UIF ilahlekelwe wuR1.8 billion na? UMnuz Makhosonke Buthelezi, onguMqondisi wezokuXhumana nokuKhangisa kwi-UIF, uthe yebo kodwa basazothola isiqiniseko kwababhekelele ukutshalwa kwezimali zabo okuyiPIC. Ebuzwa ukuthi bazoyilanda kanjani le mali, uthe kunzima ukusho okwamanje ngoba basalinde umbiko wePIC ngokwenzekile. Ebuzwa ukuthi ngabe ukulahleka kukaR1.8 billion kuzothikameza ukukhokhelwa kwabantu i-UIF yabo, uthe cha abantu bazoqhubeka bayithole imali yabo ngoba eyokubakhokhela ibekwa kwesinye isikhwama bese etshalwayo nayo ibe nesinye. “Abantu bazoyithola imali yabo ye-UIF ngoba sizihlela kahle izimali zokubakhokhela nezinye okufanele zitshalwe. Okusho ukuthi abantu bangakhululeka ngoba izicelo zabo zokukhokhelwa yi-UIF zizokhokheleka njengokujwayelekile,” kusho uButhelezi. 