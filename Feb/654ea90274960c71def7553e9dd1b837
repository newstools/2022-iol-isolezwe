BALALISWE egunjini labadinga ukunakekelwa okuthe xaxa abasebenzi ababili bama-ambulensi abadutshulwe kubanjwa inkunzi emtholampilo waKwashu, iKwaMashu Health Community Centre, eyaziwa ngePoly Clinic, izolo. Isitatimende esithunyewe wuMnyango wezeMpilo KwaZulu-Natal, sithi laba basebenzi badutshulwe umlisa obehlome ngesibhamu obezama ukubephuca amaselula. Kuthiwa ungene lapho kungeniswa khona iziguli eziphuthumayo. Wafica umsebenzi obelapho, wafuna ngodli iselula yakhe, umsebenzi (55) wenqaba, wabe eseyamdubula. "Onogada nabanye ozakwabo bezwe umsindo wokuqhuma kwesibhamu baphuthuma. Bamficile umsolwa, kwaba nokuhilizisana ngesikhathi bezama ukumbopha, waphinde wadubula omunye umsebenzi (58) esifubeni. Bakwazile ukumphuca isibhamu kodwa waphunyula, wajomba uthango,“ kusho isitatimende. Siqhuba sithi: “UNgqongqoshe walo Mnyango, uNksz Nomagugu Simalane, simethuse kakhulu lesi sihlakalo wase ecela amaphoyisa ukuthi enze umsebenzi wawo. "Abasebenzi abadubulekile baphuthunyiswe kwesinye isibhedlela esiseThekwini,  balaliswe egunjini labadingwa ukunakekela okuthe xaxa, (ICU)," kusho isitatimende. ULieutenant Colonel Nqobile Gwala, okhulumela amaphoyisa KwaZulu-Natal, uthe amaphoyisa aphansi phezulu abheka umsolwa okuthiwa udubule abasebenzi bama-ambulensi sizama ukubabamba inkunzi kulo mtholampilo. "Kuvulwe amacala amabili okuzama ukubulala aphenywa ngamaphoyisa asesiteshini samaphoyisa KwaMashu," kusho yena. Omunye wabasebenzi bakulo mtholampilo ocele ukungadalulwa, uthe ezokuphepha emtholampilo azikho nhlobo, wathi ziningi izigameko zokulinyazwa kwabasebenzi ezenzekayo babikele ihhovisi lesifunda kodwa kungenzeki lutho. "Bavele bathi bazophenya kube kuphelile njalo. Kumanje siyasebenza, akukho muntu oseke wafika wazokhuluma nathi," kusho lo msebenzi. UMnuz Mlungisi Ndlovu wenyunyana yabasebenzi iPublic Servants Association of South Africa (PSA), uthe uMnyango wezeMpilo KwaZulu-Natal, kumele ubhekisise udaba lokuphepha kwabasebenzi bama-amabulensi nabasebenzi bezempilo jikelele ezikhungweni zezempilo ezisemalokishini nasemakhaya. "Ngonyaka odlule, kwadutshulwa kwabulawa umsebenzi wezempilo eMtshezi kuze kube manje asazi yini eyenziwayo ukuvikela abanye abasebenzi. Ukubanjwa kwenkunzi emitholampilo sekuyinsakavukela  kodwa umnyango akukho okwenzayo ukuvikela abasebenzi bawo. Umphakathi nawo asiwushiyi ngaphandle ngoba uma ungabavikeli abasebenzi uzolandwa ngubani? Uma laba basebenzi sebesaba ukungena kulezo zindawo abenzakaliswa kuzo kuzohlupheka bani uma imitholampilo ingasavulwa ebusuku ngenxa yobugebengu?“ kubuza uNdlovu. 