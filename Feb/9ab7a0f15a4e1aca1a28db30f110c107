 KUSASA kuzothulwa ngokusemthethweni ifilimu yezingane, ebhalwe yadidiyelwa wuqweqwe olufundisa emkhakheni wezenhlalakahle eNyuvesi yaKwaZulu-Natal. UDkt Maud Mthembu udidiyele ifilimu emfushane okuthiwa yenziwe ngesiZulu eyenzelwe izingane, kanti kuvele ukuthi uyisusele incwadini yakhe ekhuluma ngobhubhane iCovid-19. Isihloko sefilimu sithi Uhambo lwami ngesikhathi seKhovithi. Kuthiwa idlala imizuzu eyishumi kuphela, kanti ilandisa ngengane eneminyaka eyishumi igama layo kunguNsimu, umndeni wayo owahaqwa wubhubhane. “Sikuqaphelile ukuthi izingane ziyakujabulela ukubuka amafilimu, sabona ithuba lokuthi sisebenzise wona njengethuluzi lokuxoxa nezingane mayelana nohambo lwazo ngesikhathi seCovid-19, nokuzifundisa ngalolu bhubhane. Sinikeza izingane inkundla yokwabelana ngezikubonile kulesi sikhathi nozikuxhasa lapho zidinga khona,” kusho uDkt Mthembu. Uthe uthole ukuthi imindeni nalabo abanakekela izingane, banokhwantalala nengcindezi enkulu ngenxa yeCovid-19, kanti izingane ziyakubuka lokhu okwenzeka emindenini ezihlala kuyo. Uthe abanakekela izingane bayakugwema ukukhuluma ezinganeni ngobunzima ababhekene nabo ngenxa yeCorona ngoba bezama ukuzivikela ekutheni zingabi nokhwantalala, kangangoba abanye abazali abazi nokuthi bangaqala ngakuphi uma bengathi bakhuluma ngakho “Lolu hlobo lamafilimu lungasiza ukuqala ingxoxo nokwabelana ngezimo okubhekenwe nazo phakathi kwemindeni nezingane. Lulungele izingane ukuzizisiza zikhulume ngokukhululeka ngezikubonayo, zabelane nangemizwa yazo. Kumele siqhamuke nezindlela ezinobuchule zokuvikela isimo somqondo nenhlalakahle yezingane zethu,” usho kanje. Uthe ukusebenzisa ulimi lwesiZulu yingenxa yokuthi yisona esikhulunywa kakhulu esifundazweni, ngakho izingane ziyakuthanda ukulalela udaba oluxoxwa ngolimi lwazo Kuthiwa izoqala ukutholakala ngoLwesihlanu mahhala kwi-website ethi; http://www.uhambolwami.org 