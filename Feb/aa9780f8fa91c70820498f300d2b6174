SIMPHIWE NGUBANE UMNYANGO wezokuThutha uthi usebenza ubusuku nemini futhi uzibekele isikhathi esiyizinyanga ezintathu kuya kwezine ukuthi ukhiqize amalayisensi okushayela imoto awu-597 000 okubanjezelwe ukufa komshini owagayayo. Wesilele emuva lo msebenzi ngesikhathi kufa lo mshini owodwa vo kuleli ngoNovemba 7 nyakenye okwaphoqa ukuthi ulindwe ngesikhathi uyokhandwa. Lokhu kushiwo wuNgqongqoshe wezokuThutha, uMnuz Fikile Mbalula, eTsomo, e-Eastern Cape, izolo ekuseni. Kusukela ngoLwesibili iGauteng, KwaZulu-Natal neWestern Cape izifundazwe ebese zizihola phambili ngokuba nenqwaba elinganiselwa ku-66% yabashayeli abalinde amalayisensi abo. Umnyango udalule ukuthi phakathi kukaMashi 17 noMashi 31 nonyaka uzophinde uxilongwe lo mshini, emva kwalokho kuzobe sekuqhubeka ngendlela eyejwayelekile ukugaywa kwamalayisensi. Mayelana nokusilela emumva kosebenzi wokuvuselelwa kwamalayisensi, bawu-2.8 million abashayeli abathikanyezwe nawukwelulwa kwesikhathi somvalelandlini phakathi kukaMashi 26 no-Agasti 31 nyakenye. Lokhu kwenza izincwadi zabo zokushayela zadlulelwa yisikhathi ebezibekelwe sona. “Labo bashayeli abanamalayisensi aphelelwa yisikhathi phakathi kukaMashi 26, 2020 no-Agasti 31, 2021 basengawasebenzisa kuze kube uMashi 31 kulo nyaka. Kodwa labo abamalayisensi aphelelwe yisikhathi emva kuka-Agasti 31 ngonyaka odlule, kudingeka ukuthi bathole izincwadi zokushayela zesikhashana ngoba abangeni ewindini likashwele,” kusho uMbalula. UMbalula uqinise izakhamuzi ukuthi ngokuphazima kweso kuzobe sekuwumlando ukubambezeleka okukhona njengamanje lapho kugaywa khona amalayisensi. Uphinde wakugcizelela ukuthi umnyango wakhe uzosiphonsela inselelo isinqumo senkantolo sokuthi awuvumelekile futhi awukho emthethweni umthetho, i-Aarto Act. “Ngalo mthetho sifuna ukuqeda izingozi ezidlula nenqwaba yemiphefumulo yabantu emigwaqweni. Isinqumo esivuna i-Outa sizosiphonsela inselelo,” kusho uMbalula. Inhlangano, i-Organising Undoing Tax Abuse (Outa), yafaka umnyango enkantolo ifuna uchithwe lo mthetho. INkantolo eNkulu ePitoli yavuna i-Outa, yathi i-Administrative Adjudication of Road Traffic Offence (Aarto) yinto engekho emthethweni. 