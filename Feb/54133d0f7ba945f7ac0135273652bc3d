SIMPHIWE NGUBANE UQALE namhlanje eMayville, eThekwini umhlangano weKhabhinethi yaKwaZulu-Natal ozodonsa izinsuku ezintathu kubuyekezwa unyaka wezimali u-2021/22 kwakhiwe nezinhlelo eziyisa uhulumeni wesifundazwe phambili. Kuzodingidwa ngezinhlelo zokuphakelwa kwabantu amanzi, kuqoqwe indle, bafakelwe ugesi, ezempilo, ukwakhelwa izindlu, kusungulwe amathuba emisebenzi, ukulwa nenkohlakalo nobugebengu. Izinhlelo okuzobe kubhungwa ngazo zizobe sezethulwa uNdunankulu uMnuz Sihle Zikalala ngoLwesine eMgungundlovu uma esethula inkulumo ayibhekise esifundazweni. Lezi zinhlelo kulindeleke ukuthi zethulwe nawongqongqoshe beminyango ehlukene uma sebethula isabelomali seminyango abayiphethe. UZikalala ongusihlalo weKhabhinethi uthe uhulumeni wesithupha ophethe manje uhole ngesikhathi esehlukile futhi esibenzima uma kuqhathaniswa nesabanye. Ubalule ukubheduka kweCovid-19, ukukhothama kweSilo samaBandla uGoodwill Zwelithini kaBhekuzulu noNdlunkulu uMantfombi Dlamini-Zulu kanye nezibhelu zokutatshwa kwezitolo ngoJulayi nyakenye. Lo mhlangano ozophothulwa ngoLwesihlanu uthanyelwe ongqongqoshe, izinhloko zeminyanyo, izimeya nobuholi bomasipala nobendabuko. 