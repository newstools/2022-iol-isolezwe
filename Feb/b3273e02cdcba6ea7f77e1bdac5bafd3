ABAPHIKISA ukuqokwa kweSilo, uMisuzulu kaZwelithini, bagxeka ithimba elijutshwe ukuba lixazulule umbango wesihlalo sobukhosi bukaZulu. Abanganeme ngokuqokwa kweSilo bathi ithimba eliholwa ngowayengundunankulu waKwaZulu-Natal, uMnuz Willies Mchunu, lihlulekile ukwenza umsebenzi walo. Bakusho lokhu encwadini abayibhalele uMengameli wezwe, uMnuz Cyril Ramaphosa. Encwadini ebonwe yiSolezwe, laba abanganeme ngokuqokwa kweSilo, baphinde bazise uRamaphosa ukuthi ayikaqokwa iNgonyama yamaZulu. Le ncwadi ekhishwe wuMntwana uMbonisi Zulu noMntwana uVulindlela Zulu, iqale ibonge iqhaza elibanjwe wuRamaphosa ngesikhathi kukhotheme iSilo uGoodwill Zwelithini kaBhekuzulu. Incwadi ibe isiqhubeka ibonge ukungenelela kukaRamaphosa embangweni wesihlalo sobukhosi. URamaphosa wajuba uNgqongqoshe wezokuBusa ngokuBambisana neziNdaba zoMdabu, uDkt Nkosazana Dlamini Zuma, ukuba angenelele. Emva kwalokho, uDkt Dlamini Zuma ube esejuba ithimba eliholwa wuMchunu. Ithimba eliholwa wuMchunu lathole ukuthi kwababanga isihlalo sobukhosi, kukhona abeseka ukuqokwa kweSilo uMisuzulu, kube khona abafuna kungene esihlalweni sobukhosi uMntwana uSimakade Zulu. Kukhona nabafuna ukuba kuqokwe ibamba bukhosi kuze kube kuxazululwa umbango wesihlalo sobukhosi. Abaphikisa ukuqokwa kweSilo bathe ithimba eliholwa wuMchunu lihluleke lancama ukwenza umsebenzi walo. “Sinomuzwa wokuthi ithimba lihlulekile ukwenza umsebenzi walo. Ithimba bekufanele lenze isiqiniseko sokuthi kunokubambisana endlunkulu, kuphinde  kube nomhlangano wendlunkulu. “Ithimba bekufanele lenze isiqiniseko sokuthi uMkhandlu waseNdlunkulu wenza umsebenzi wawo ngaphandle kokugxambukela kwamaqembu ezepolitiki  nabantu abangabona abasendlunkulu,” kusho le ncwadi. Imizamo yokuthola ukuphawula kukaMchunu, ayizange iphumelele njengoba ucingo lwakhe belukhala lungabanjwa. Incwadi yabaphikisa ukuqokwa kweSilo, iphinde iqhube ngokuthi iSilo sizoqokwa maduzane. Le ncwadi ithi sesiyaziwa isigodlo okuzoqhamuka kuso iSilo, yathi  angeke amenyezelwe ozongena esihlalweni okwamanje. Encwadini, labo abangahambisani nokuqokwa kweSilo baphinde bamemezela imicimbi ezokwenziwa yindlunkulu ngenyanga ezayo. Le micimbi izoqondaniswa nokuphela konyaka kwaguqa iSilo esingasekho. Umcimbi wokuqala uzokuba ngowokukhuphula iSilo esingasekho, lapho umoya waso uzokube uhlanganiswa nabangasekho. Emva kwalokho, kuzokube sekulandela imicimbi yokuhlanzwa kwezigodlo nesihlalo. 