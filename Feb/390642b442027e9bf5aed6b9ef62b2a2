ISIKHUNGO esibhekelele izifo ezithathelanayo kuleli, iNational Institute for Communicable Diseases (NICD), sithi kusadingeka ukuba abezempilo bafundiswe kabanzi ukuthi basihlola kanjani isifo somkhuhlane iTyphoid. Isikhungo sisho lokhu ngemuva kokuthi siqinisekise ukuthi lesi sifo sibheduke ezifundazweni ezimbili eNingizimu Afrika, okuyi-Western Cape neNorth West, muva nje. UDkt Juno Thomas wesikhungo i-NICD, uthe kusaphenywa ukuthi uyini umsuka weTyphoid ezifundazweni ezingenhla? Wathi iTyphoid yigciwane elingena komunye umuntu ngokuthi aphuze amanzi kumbe adle ukudla okunezinsalela zendle. Imbangela ingaba wukungazigezi izandla komuntu ophuma ethoyilethi, bese eyobamba ukudla noma athinte amanzi. Kwenye inkathi, idalwa ngabazikhulula ezindaweni ezingafanele, bese imvula igugulela indle emifuleni. Uthe kungenzeka ukuthi inombolo yabantu abanalo ingaphezulu kwaleyo ebikiwe ngoba kuyenzeka abasebenzi bezempilo bangakuqapheli ukuthi kumele isiguli sihlolelwe iTyphoid ngesikhathi selashwa. Uthe igciwane elitholakale kuleli kungenzeka lidalwe ukuthi umuntu udle ukudla okungavuthiwe kahle okunegciwane okungaba inhlanzi, inyama eluhlaza noma amaqanda. Uthe iTyphoid ayikho mandla kuleli kodwa idla lubi kwamanye amazwe ase-Afrika. "Yize igciwane iTyphoid laziwa ukuthi likhona kuleli, kwesinye isikhathi, abasebenzi bezempilo abalihloli isiguli ukuthi siphethwe yilo yini? Bahlola okunye lona bangalihloli okwenza ukuthi izibalo zalo zibe ngaphansi kwezibalo zangempela," kusho yena. Uthe izimpawu zeTyphoid ziyafana nezimpawu zomkhuhlane yingakho abasebenzi bezempilo bebuye badideke. Izimpawu ezijwayelekile uthe kuba ezomkhuhlane, ukukhathala, ubuhlungu bekhanda, ukucanuzela kwenhliziyo, kwabanye kuba nobuhlungu kwesingezansi, ukusongelana noma ukukhishwa isisu. Uthe izimpawu azimenzi umsebenzi wezempilo acacelwe kahle, yingakho bebuye bangasihloli lesi sifo somkhuhlane ezigulini ezifika nezimpawu sazo. Uthe sisabala ngokuthi ukudla okunaso kudliwe ngabantu noma abantu baphuze amanzi analeli gciwane. Ngokujwayelekile, uthe abantu abahaqwa yiTyphoid kuleli baba ngaphansi kuka-150, kepha eWestern Cape sebengu-64 abanayo, kanti eNorth West bona babe ngu-18. UDkt Thomas uthe iNICD isebenzisa ubuchwepheshe bokuhlola uketshezi i-genome sequencing, ukuze kutholakale izibalo eziyizo zabanegciwane. 