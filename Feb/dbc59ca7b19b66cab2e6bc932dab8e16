UMBUSO ucabanga ukuphonsela inselelo isinqumo sokudedelwa ngebheyili kwabasolwa ngokubulala owayengunobhala jikelele we-ANC Youth League, uMnuz Sindiso Magaqa. Abasolwa abathathu, oMnuz Mbulelo Mpofana,  Sibonelo Myeza, noMlungisi Ncalane badedelwe ngebheyili ngoLwesibili yiNkantolo yeMantshi eXopo. Banikezwe ibheyili kaR5 000 umuntu emunye. Abalisa banikezwe ibheyili emva kokuthi belethe ubufakazi obusha esicelweni sabo sebheyili. Izolo, okhulumela inhlangano yezokushushisa KwaZulu-Natal, iNational Prosecuting Authority (NPA), uNkk Natasha Ramkisson-Kara, uthe bacabanga ukusiphonsela inselelo isinqumo sokudedelwa kwabasolwa ngebheyili. Laba balisa banikezwe imibandela eqinile yebheyili, okubalwa ukuba basayine kanye ngesonto emaphoyiseni, banikeze umphenyi wecala izincwadi ezibagunyaza ukuba baphumele ngaphandle kwelakuleli nokuthi bangaphazamisi ofakazi becala. Icala lizoqulwa ngoJulayi, 18. Leli cala like lathuthela eNkantolo eNkulu eMgungundlovu, labuye labuyiselwa eNkantolo yeMantshi eXopo. UMagaqa owayeyikhansela kumasipala eMzimkhulu, wahlaselwa wadutshulwa nge-AK47 ese-Ibisi, eMzimkhulu ngoJulayi 2017. Kusolwa ukuthi wafela ukuthi wayelwa nenkohlakalo. Ukufa kwakhe kwethusa iningi ezweni. Kuthiwa indaba yasuka ngehholo laseMzimkhulu, okuthiwa kwachithwa izigidi lakhiwa kodwa lingapheli nokuyilona ayelokhu ebuza ngalo umufi. Ngesikhathi ehlaselwa wayehamba namanye amakhansela emotweni okungoNksz Jabulile Mzizi, noNksz Nonsikelelo Mafa. Bobabili uNksz Mzizi noNksz Mafa  basinda kulesi sigameko. Ngesikhathi edutshuliwe kwaba sengathi uyasinda kodwa wanqobeka ngoSepthemba ngonyaka ofanayo esesibhedlela e-Inkosi Albert Luthuli, eThekwini. Ukubulawa kwakhe kulandela ukusocongwa kwamanye amakhansela omkhandlu, uMnuz Khaya Thobela noMnuz Mduduzi Tshibase. UMbuso usola ukuthi abasolwa banesandla ekubulaweni kwala makhansela. Umsolwa wokuqala wayeyiphoyisa kanti owesibili ungusomabhizinisi. 