KUPHAZAMISEKE izikhungo zempilo nezikole  izolo umphakathi wasoSindisweni, ngaseVerulam ukhala ngokuthi sekuphele izinsuku ezintathu ungenawo amanzi uvale umgwaqo u-Oarkford. Umphakathi wakule ndawo ubuvale umgwaqo ngezingodo namatshe kungahambeki, abahlengikazi, odokotela, othisha abebeya emsebenzini kuphoqeleke ukuthi balinde amahora aphakathi kwamabili kuya kwamane ngaphambi kokuthi bafinyelele lapho bebeya khona. Omunye wabahlengikazi osebenza esibhedlela Osindisweni  ocele ukungadalulwa ngoba akuvumelekile ukuthi bakhulume nabezindaba, uthe uqale ukusebenza ngo-10 ekubeni engena emsebenzini ngo 7. " Udaba lokuphela kwamanzi kule ndawo sonke siyalwazi, kwesinye isikhathi aphuma empompini imizuzu engu-30, uma ungawabonanga usuyolinda imoto ewalethayo nayo ayifiki njalo. Kulokhu amanzi aphela ngoLwesihlanu umphakathi ubucasulwe yilokho wase uvala umgwaqo okugcine sekuphazamisa ukwelashwa kweziguli ngoba abanye abahlengikazi nodokotela bebeqhamuka ngaseVerulam," kuchaza umhlengikazi. Ngesikhathi izimoto namatekisi kuvimbelekile owesifazane oneminyaka ewu-28 uqale ukusikwa kwaze kwabizwa abezimo eziphuthumayo bakwa-Reaction Unit South Africa (RUSA), okuyibo abamphuthumise esibhedlela ngoba izimoto namatekisi bezingakwazi ukudlula kulo mgwaqo. AbakwaRusa bathi babizwe kule ndawo ngesikhathi owesifazane obesetekisini ebimile ivalelekile, esikwa. "Sifike kule ndawo samthatha samphuthumisa esibhedlela ukuze athole usizo," Ikhansela lakule ndawo uMnuz Nkosi Mhlongo lithintwa ngalolu daba lithe bekunenkinga yendawo okugcinwa kuyo amanzi kodwa lathi ngeke likwazi ukwanda lacela ukuthi libuye lifonelwe. Uma selifonelwa ucingo lwalo bese luvaliwe. UMnuz Msawakhe Mayisela okhulumela uMasipala weTheku, uthe kuke kwaba nokuphazamiseka kwendawo yokugcina amanzi ekule ndawo kodwa obekonakele sekulungisiwe. "Umphakathi siyacela usibekezelele, njengamanje kusafakwa amanzi kule ndawo, okwamanje umphakathi amanzi uzowalethelwa ngezimoto,"  kusho uMayisela. 