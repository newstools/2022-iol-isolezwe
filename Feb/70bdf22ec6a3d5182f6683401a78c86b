KHETHA SANGWENI  LIDUTSHULELWE phambi kwabantu emini kwabha, lisemotweni ikhansela le-ANC kuwadi 13 kuMasipala uMvoti eGreytown, uMnuz Thembinkosi Lombo (35). Kuthiwa uLombo uphume emhlanganweni womkhandlu, waya edolobheni okuthe esanda kufika wahlaselwa ngumuntu thizeni, wamdubula, wambulala esemotweni. Isigameko senzeke ngoLwesihlanu emini edolobheni eGreytown, kuthiwa ayaziwa imbangela yokuhlaselwa kwakhe. Isigameko sokubulawa kwakhe sishiye abaningi beshaqekile edolobheni. ULombo ubengena okokuqala emkhandlwini, emuva kokukhethwa ngesikhathi kuvotelwa ohulumeni basekhaya ngoNovemba odlule. Lokhu kuchaza ukuthi ubenezinyanga ezine nje, esesikhundleni. Okhulumela amaphoyisa KwaZulu-Natal, uColonel Thembeka Mbele, uthe likhona icala lokubulala eliphenywa ngamaphoyisa aseGreytown. “ Owesilisa oneminyaka engu-35 ubehamba ngemoto yakhe edolobheni ngesikhathi ehlaselwa ngumuntu ngesibhamu. Udutshulwe kaningi kwesingenhla, washonela endaweni yesigameko. Imbangela yokubulawa kwakhe ibingakaziwa,’’ kusho uColonel Mbele. USihlalo we-ANC esiFundeni Inkosi Bhambatha, uMnuz Lucky Moloi, uthe bebelazi ikhansela njengomuntu okhulele kwi-ANC futhi ethanda abantu. Udlulise amazwi enduduzo kubo bonke abasondelene nekhansela. “ Ubekwazi ukusebenza ngoba iwadi wayinqoba ngamalengiso, ngumfana obesemncane efika ebukhanseleni. Simangele nje ukuthi kwenzenjani ngoba lapha esifundeni sethu ayikho into yokubulalana ngezepolitiki. Sesishiyele ezandleni zamaphoyisa ukuthi abheke athole iqiniso,’’ kusho uMoloi. Uqhube wathi bezwe ukuthi ubeyofuna okudliwayo edolobheni, abazi kahle iminingwane egcwele. Inkinga yokusocongwa kosopolitiki ixakile KwaZulu-Natal, njengoba kukhona nezinye izigameko ezibikiwe zokubulawa kwamakhansela komasipala abehlukene. Kusanda kubulawa uMnuz Bhekumndeni Ndima, obenguSomlomo emkhandlwini Amajuba, kwalandelana ukusocongwa kukaMnuz Minenhle Mkhize, obeyikhansela le-ANC eThekwini.