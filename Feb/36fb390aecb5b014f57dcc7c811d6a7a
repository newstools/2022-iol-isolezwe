BONISWA MOHALE LUDLULISELWE enhlanganweni yamaLungelo Abantu udaba lokucwaswa kwabafundi esikoleni samabanga ephezulu iHoerskool Jan Viljoen esiseRandfontein, eGauteng. Izolo, uNgqongqoshe wezeMfundo uMnuz Panyaza Lesufi uphuthume eJan Viljoen eyozizwela ukuthi kwenzekani kulesi sikole, emuva kokuthi iCosas iveze ukuthi abafundi bayakhala ngobandlululo oludla lubi. Kuvela ukuthi ngoLwesihlanu umfana omhlophe ushaye omnyama, owayekhuza ukushaywa kwabafundi abangamantombazane abamnyama. Abafundi abamyama baveze ukuthi umfundi womfana omhlophe ukujwayele ukushaya abamnyama aze ababize ngama-ka%$#2 Kubuye kwavela ukuthi kunothisha ongaziphethe kahle owenza amantombazane aze asabe ukuza esikoleni. ULesufi uthe kuyamphoxa okwenzeka eJan Viljoen wathembisa ukuthi uzokhuluma nazo zonke izinhlaka ezithintekayo ukuze kutholakale isisombululo salolu daba. “Udaba lokucwaswa nokunye engithole ukuthi kuyenzeka lapha eJan Viljoen ngiludlulisele kwiKhomishini yamaLungelo Abantu iSouth African Human Rights Commission (SAHRC). Okunye ngikudlulisele emaphoyiseni ukuze aphenye. Ukhona noNgqongqoshe wezokuThuthukiswa koMphakathi eGauteng ozongenelela,” kusho uLesufi. Uthe akekho umfundi okumele asabe ukuya esikoleni ngoba bonke banelungelo lokufunda. Ucele abazali ukuthi behlise umoya, kungabikhona udlame, wathembisa ukuthi bazosithola isisombululo. Kulindeleke ukuthi kube nomunye umhlangano ngoLwesihlanu. UDouglas Ngobeni okhulumela iCongress of South African Students (Cosas), uthe baphuthume eJan Viljoen ukukhombisa amaBhunu ukuthi ubandlululo alunayo indawo eNingizimu Afrika. “Ngeke sivume ukuthi abafundi bacwaswe ngokwebala nangezinye izindlela. Asihambisani nobandlululo sifuna bavunyelwe ukufunda, ukudedela izinwele zabo bangalokhu betshelwa ukuthi abenze izitayela ezinjani. Lo oshaya abafundi abamnyama uzowukhomba umuzi onotshwala. Ngeke sizwe ngaye,” kusho uNgobeni.  Uphethe ngokuthi bayethemba ukuthi ukungenelela kukaLesufi kuzosiza zonke izinhlaka ukuthi zibone ukuthi isikole ngesabo bonke abantu. 