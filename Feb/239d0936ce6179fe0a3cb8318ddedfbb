IYAQHUBEKA imizamo kanobhala-jikele we-ANC osamisiwe, uMnuz Ace Magashule, yokuba kuhoxiswe uxhaxha lwamacala enkohlakalo athweswa wona. IYAQHUBEKA imizamo kanobhala-jikele we-ANC osamisiwe, uMnuz Ace Magashule, yokuba kuhoxiswe uxhaxha lwamacala enkohlakalo athweswa wona. Izolo uMagashule nabanye abathathu, kwabangu-15 asolwa nabo ngenkohlakalo kwithenda kaR255 million lokulungiswa kwezindlu ezifulelwe ngetsheboya eFree State, bafake isicelo sokuba ahoxiswe amacala ababhekane nawo. Lesi sicelo basifake emva kokuba iNkantolo eNkulu eBloemfontein ikuhlehlisele uJune ukuqala kokuqulwa kwecala labo. Inkantolo ithathe isinqumo sokuhlehlisa leli cala ngenxa yokuthi uMbuso usafuna ukufaka isicelo sokuba kubuyiswe kuleli owayengumsizi kaMagashule, uNksz Moroadi Cholota. Njengamanje uNksz Cholota uzinze eMelika lapho eqhuba khona izifundo zakhe. Emva kokuthi iJaji Soma Naidoo likuhlehlisile ukulalelwa kwaleli cala, uMagashule, usomabhizinisi, uMnuz Edwin Sodi, nalabo ababeyizikhulu eziphezulu eMnyangweni wezokuHlaliswa kwaBantu, uMnuz Thabane Zulu, noMnuz Nthimotse Mokhesi, babe sebefaka isicelo sokuba kuhoxiswe amacala abo. Laba bafuna nokuthi uMbuso ubahlinzeke ngamagama ofakazi nangohlu lwamacala abathweswa wona. Baphinde bafune nokuthi elabo icala liqulwe eceleni uma kuwukuthi inkantolo iyenqaba ukuhoxisa amacala abo. Namuhla inkantolo ilalele izethulo kwabamele laba basolwa. Kuzoqhubeka kusasa ukulalelwa kwezithulo zabo. Izolo uMagashule uqhubekile nokuthi amacala athweswa wona ayitulo lezepolitiki. “UMbuso uyafathuza. Ulokhu uya le nale. Ngifuna ukuwabona manje la macala angu-70 okuthiwa ngithweswa wona. “Kusobala ukuthi awekho la macala engibekwa wona. Mina angikaze ngikhwabanise izimali zomphakathi. Angikaze ngintshontshe ngisho isenti.” Omunye walabo abebezokweseka uMagashule, uMnuz Dakato Lekgote, oyilungu lesigungu esiphezulu kwi-ANC, uthe kusobala ukuthi azogcina ehoxisiwe la macala abekwa uMagashule. “Okwamanje izinto zisahamba kahle. Ikusasa likanobhala-jikelele libukeka liqhakazile. Kusobala nokuthi ukuboshwa kwakhe kwakungekho emthethweni.” UMagashule wazinikela koKlebe ngo-2020 emva kokuthi kuphume incwadi egunyaza ukuba aboshwe. Usolwa ngokuba ingxenye yabantu abehlisa ngemilenze imali yale thenda eyakhishwa ngesikhathi esengundunankulu eFree State.