NKOSIKHONA CELE UMPHROFETHI owaziwa kakhulu ngesiphiwo sokuphulukisa abagulayo, wethule ngokusemthethweni uhlelo lokulekelelwa kwamantombazane angenabazali. UMphrofethi Zakhele Dlamini udume kakhulu ngeleKhosi kanti uphinde abe ngumholi webandla laseZayoni, iMpumelelo Christian Church. Lolu hlelo, uMphrofethi Dlamini, ulwethule ngokusemthethweni enkonzweni yebandla ebikade iqhubeka esizindeni salo esiseMlaza, eningizimu yeTheku. UMphrofethi Dlamini uthi ukubone kuyinto emqoka kakhulu kuyena ukuba alusungule. “Maningi amantombazane azithola esenza izinto ezingalungile ngenxa yokuthi awasenabo abazali,’’ usho kanje. Uveze ukuthi kulolu hlelo, minyaka yonke uzokhetha amantombazane angenabazali aphakathi kuka-13 kuya ku-24, awanikeze ngosizo lwegilosa nyanga zonke kanjalo nezinto zesikole. “Kimina lokhu kusho lukhulu, ngifuna ukuthi nami ngibe nesandla ekutheni kube khona amantombazane aphila impilo engcono egameni lami,’’ usho kanjena. Eqhuba uveze ukuthi ngonyaka owedlule, bakhona abantwana bamantombazane abalekelelile. Wathi manje ubona kubalulekile ukuba alwethule ngokusemthethweni. “Ngiwumuntu okubeka eqhulwini ngaso sonke isikhathi ukubaluleka kokulekelelwa kwabantu abadinga usizo. Ngikholwa ukuthi ukukholwa kweqiniso nokunezithelo kuNkulunkulu esimkhonzayo kuthina sonke, yilokhu okuhambisana nezenzo. Ukushumayela khona kuhle kodwa akusho lutho uma kuhamba kodwa nje qhwaba,’’ echaza. UMphrofethi uDlamini uthe okwalo nyaka sesanele isibalo samantombazane anganebazali azowasiza. Uthe angu-15 okwamanje azowalekelela nyanga zonke. Uthe ngenxa yokuthi lokhu ukwenza ngemali yakhe, ngeke kube lula ukuba athathe abantu abaningi. “Ngokuhamba kwesikhathi kuzobonakala ukuthi kuhlanganani. Kodwa okuyikhona okumqoka njengamanje ukuqinisekisa ukuthi amantombazane aphila impilo engcono nangeke azisole ngayo,’’ usho kanje.  Caption  : UMPHROFETHI Zakhele Dlamini oqale uhlelo lokusiza amantombazane angenabazali    Isithombe: SITHUNYELWE 