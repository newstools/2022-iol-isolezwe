INKANTOLO yeMantshi yaseMadadeni, eNewcastle, ilihlehlisele uFebruwari 7, icala lokubulala elibhekene nonogada abayisishiyagalombili. Labo nogada abaneminyaka ephakathi kuka-29 no-39, bebevele enkantolo ngoMsombuluko emva kokuboshwa kwabo ngoLwesihlanu. Basolwa ngokudubula babulale abashayeli bamatekisi ababili, uMnuz Njabulo Shezi (34) noMnuz Charles Hadebe (39), ngoLwesine olwedlule. Kulesi sigameko okuthiwa senzeka erenki yamatekisi, kuthiwa kwaphinde kwalimala abanye abashayeli bamatekisi. Okhulumela amaphoyisa KwaZulu-Natal, uLieutenant Colonel Nqobile Gwala, uthe kusolakala ukuthi ngoJanuwari 27, ngezithuba zawo-15.45, kwatheleka idlanzana labantu erenki yamatekisi, iTheku eseMadadeni, lafike lavulela ngenhlamvu. “Abashayeli bamatekisi ababili abaneminyaka ewu-34 no-39, bashonela khona lapho. Kwatholakala ukuthi bangoNjabulo Shezi (34) noCharles Hadebe (39). Abanye abashayeli ababili nabo balimala esigamekweni, baphuthunyiswa esibhedlela ukuze bayonikwa usizo lwezempilo,” kusho uLt Col Gwala. Uthe abasolwa bathi uma beqeda ukudubula, babaleka ngemoto, wathi amaphoyisa aseMadadeni aziswa masinyane ngesigameko, aphendula ngokuphazima kweso. “Abasolwa balandelwa, kwatholakala umkhondo wokuthi babhace emzini othize abaqashe kuwo. Ngosizo lwamaphoyisa aseNewcastle, ophiko lwePublic Order, abasolwa abayisishiyagalombili abaneminyaka ephakathi kuka-29 no-39, baboshwa khona lapho,” kusho yena. Uthe ngesikhathi beboshwa kutholakele ukuthi abasolwa bangonogada. “Izibhamu zohlobo lwe-AK47 ezine, ezinye ezine ezincane nezinhlamvu ezilinganiselwa ku-90, nakho kutholakale kubasolwa. Amaphoyisa aphinde ashaqa nemoto okusolakala ukuthi yasetshenziswa ngesikhathi kwenziwa lobu bugebengu ngenhloso yokuphenya kabanzi ngayo,” kusho uLt Col Gwala. Abasolwa babhekene necala lokubulala nelokuzama ukubulala. Uthe bazoqhubeka bahlale esitokisini kuze kube baphinde bayavela ngoFebhuwari 7. 