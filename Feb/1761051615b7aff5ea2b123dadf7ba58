KHETHA  SANGWENI  ISOLWA ngokungalandeli imiyalelo yezinkantolo iMenenja kaMasipala eNdumeni, uMnuz Sazi Mbhele. Kuthiwa uMbhele ubengayingeni eyokukhokhela nokubuyisela abasebenzi emsebenzini uma umasipala wehluliwe enkantolo. Ingede yeSolezwe ngeSonto engaphakathi kumasipala eNdumeni, ithi isinqumo sokumisa imenenja sithathwe emhlanganweni womkhandlu. Imeya kaMasipala waseNdumeni, uMnuz Siyabonga Ndlovu, uqinisekisile ukuthi uMbhele ucelwe ukuthi abeke izizathu zokuthi kungani kungafanele amiswe “Kuningi nje amiselwa khona kodwa ngizokha phezulu. Abasebenzi bebeyisa umasipala enkantolo banqobe, bese kuthiwa ababuyele emsebenzi bakhokhelwe ubengakwenzi lokho. Ubeyigodla imibiko angasitsheli thina njengabaphathi. Kukhona obekufanelwe akhokhelwe uR 900 000 omunye kufanele akhokhelwe uR 300 000 abakaze bayithole imali,’’ kusho uNdlovu. Ebuzwa uMbhele ngalokhu, uqinisekisile ukuthi uthole incwadi emcela ukuba abeke izizathu ezingadala ukuthi angamiswa emsebenzini. “Angikamiswa emsebenzini kodwa umqashi ubhale incwadi engazisa ngenhloso yokungimisa. Nginezinsuku eziyisikhombisa zokuphendula, nginikeze izizathu zokungamiswa,’’ kusho uMbhele ngomqhafazo awuthumelile.