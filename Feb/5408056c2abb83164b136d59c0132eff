KHETHA  SANGWENI  UKUSHIYA emsebenzini koMkhuzi wamaPhoyisa uGeneral Khehla Sitole, kuziqubule kabusha iziphakamiso zokuthi kuxoshwe uNgqongqoshe wamaPhoyisa uBheki Cele. Ihhovisi likamengameli limemezele ukuthi uSitole ubonisane nomengameli, bavumelana ngokuthi ahoxe esikhundleni. I-DA ithi iyakwemukela ukushenxa kukaSitole kodwa sengathi angalandela uCele. Okhulumela iDA kwezamaphoyisa uMnuz Andrew Whitfield, uthe uma umengameli ezimisele ngokukhuculula emaphoyiseni, kufanele asuse noCele. “ Kufanele uma ezimisele ngempela ngokukhuculula, abuyise isithunzi nokwethenjwa kwamaphoyisa ngokuthi, axoshe uCele. Yingxabano ebiphakathi kukaCele noSitole edale ukuthi izinto zingahambi kahle emaphoyiseni,’’  kusho uWhitfield. Iziphakamiso zokuxoshwa kukaCele aziqali manje, zike zagqama ngesikhathi kusanda kubheduka izibhelu ngoJulayi odlule. Abaningi babekhomba yena njengongqongqoshe wamaphoyisa, bemsola ngokuthi akawenzanga kahle umsebenzi.