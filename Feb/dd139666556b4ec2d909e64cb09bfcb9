SIBI isimo esikoleni Ubuhle Bemfundo KwaDabeka, eThekwini, emva kokuthi kugwazwe kwalinyazwa abafundi abathathu, ngoMsombuluko.  Ngokusho komunye wabazali okhathazekile ngokugwazwa kwengane yakhe, uNkk Khosi Mkhize, uthe isimo siqale ngoLwesihlanu ngesikhathi abafundi okuthiwa bonke bafunda uGrade 10, bexabana bebanga iselula elahlekile. Uthe elinye ilungu legenge egcine igwaza izingane zabo, lizikhombe ngenjumbane, lathi yizo ezaziyo ukuthi iselula elahlekile ikuphi.  Uthe kuqale lapho ukuhilizisana ngamazwi, igenge isabisa abagilwa ukuthi uma beqhubeka nokungayikhiphi iselula elahlekile, bazowukhomba umuzi onotshwala. “Kuthe ngoMsombuluko kwagwazwa izingane zethu ke, ngezikhali ebeziphethwe khona esikoleni,” kusho uNkk Mkhize. Uthe okubakhathaza kakhulu ukuthi izingane zabo azigcinanga ngokugwazwa kuphela kodwa baqhubekile bazisabisa ngelithi, zingaphinde zilubhade esikoleni. “Njengamanje isimo sinzima, ngiqhubekile nokuhambisa ingane esikoleni kodwa nginovalo ngoba angazi ukuthi yini enye ezolandela? Angazi iphephe kangakanani emagcekeni alesi sikole ingane yami njengoba igwazwe ngaphakathi kuwona,” kusho uNkk Mkhize. Uthe bayile esiteshini samaphoyisa KwaDabeka ngosuku lwesigameko, beyozama ukuvula icala kodwa bahlaliswa amahora angaphezu kwamathathu, bengasizwa, baze bahamba. Uthe bebehlela ukuthi babuye baphindele ngezikhathi zantambama, izolo, ukuyozama futhi. Okhulumela uMnyango wezeMfundo KwaZulu-Natal, uMnuz Sihle Mlotshwa, uthe bengumnyango bebengakabi nalo ulwazi ngesigameko. Uthe sebexhumene nehhovisi labo lesifunda ukuthola kabanzi ngaso. Uthe izindaba azibaphathi kahle bengumnyango futhi bayanxusa ukuthi umphakathi owakhele isikole, usebenzisane nabo ukulungisa isimo, uphinde ubambisane namaphoyisa. Imizamo yeSolezwe yokuthola ukuphawula kwesigungu sesikole, ayiphumelelanga.