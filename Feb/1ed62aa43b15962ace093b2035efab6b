SIMPHIWE NGUBANE ISISHOSHOVU se-#FeesMustFall, uMnuz Bonginkosi Khanyile, sithi asikaze sihlohle muntu ukuthi atape futhi angqongqise izitolo ngezibhelu zangoJulayi 2021, uMbuso uyafunisela uma ubopha sona. UKhanyile usho kanje emva kokuvela eNkantolo yeMantshi yaseThekwini, izolo. UMbuso nommeli kaKhanyile bebezothulela inkantolo izethulo ngaphambi kokuqulwa kwecala okuhlelelwe izinsuku ezingu-10, kusukela ngo-Agasti 15 kuya ku-Agasti 26, nonyaka. UMbuso uthi uma sekuqulwa icala, uzoncika ebufakazini obuzokwethulwa ngothile nobama-video amathathu aveza uKhanyile ehlangene nabantu ebatshela ukuthi bashise futhi batape ezitolo kuze kukhululwe ejele owayengumengameli wezwe, uMnuz Jacob Zuma. Ngakolunye uhlangothi, uKhanyile ngommeli wakhe, utshele inkantolo ukuthi uzowaphika amacala athweswe wona, aphonsele inselelo ama-video azosetshenziswa wuMbuso, futhi uzobiza ofakazi ababili. UKhanyile ungaphandle ngebheyili kaR5 000. Ubekwe amacala amahlanu okukhona kuwo elokususa udlame emphakathini, elokungasifaki isifonyo nelokuhlanganisa umphakathi ephula imigomo kathaqa. UKhanyile uthe selokhe akulungela ngonyaka odlule, eboshwela into engekho, ukuqulwa kwecala athe liyimpi yezepolitiki. Ubeswenke econsa futhi ehambela phezulu egcwele ukuzethemba efake izibuko ezimnyama, ihembe elikhakhi, ibhulukwe elimnyama nezicathulo zohlobo oluphambili, ezimba eqolo. Uthe kwamthikameza, esebhala izivivinyo zakhe kwiziqu zobuMmeli eNyuvesi yaseWits afunda khona, ukuboshwa kwakhe. Uthe ngeke amangale uma egwetshwa iminyaka engu-10 ngamacala okumbheca ngoba nakhu noZuma wagwetshwa izinyanga ezingu-15 engenacala. Uthe yinto eyayiwumshoshaphansi eyokutatshwa kwezitolo eyayingahlelwe muntu, eyenziwa ngabantu ababekhungethwe yindlala. Unina kaKhanyile, uNksz Phumzile Kathini, uthe isihlukunyezwe isikhathi eside ingane yakhe ngenxa yokumela iqiniso lokuthi kwaba yiphutha ukuboshwa kukaZuma kungekho cala aquliswe lona. 