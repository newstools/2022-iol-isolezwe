Bafisa  axhaswe ngokwakhelwa izindlu amalungu omphakathi asale dengwane emva kokukhahlanyezwa yimvula ngoJanuwari eCopesville, ePietermaritzburg. Usihlalo we-ANC kule ndawo uMnuz Mxolisi Nxumalo, uthe imvula yashiya iningi labantu lidilikelwe yimizi kanti uNdunankulu wesifundazwe wafika endaweni kodwa bancane kakhulu abantu abakhethwa kwabaningi, abazokwakhelwa imizi. “UNdunankulu nethimba lakhe balusukumela impela udaba njengesicelo esasenza ukuthi bafike bezobheka isimo, babhalisa abantu kodwa bancane kakhulu abathenjiswa ukwakhela imizi,” kusho uNxumalo. Uthe ikomiti elibhekelela inhlekelele yemvelo lazichitha ezinye izicelo zabantu ababhalisela ukwakhelwa  ngenxa yokuthi base bezibuyisele bona ngothayela nangodaka, ngokwabo kwakumele balinde bona babone umonakalo odalekile. “Inkinga esibhekene nayo yikomiti, lithi abantu kwakungafanele babuyisele ngothayela balinde nezindlu ezidilikile zinjalo ekubeni sasingekho esinye isisombuluko abanaso ngoba babedinga indawo yokukhosela,” kusho uNxumalo. Uthe kuyimanje abantu balala emnyango, abazi ukuthi bazothathani bahlanganise nani , nekomiti alingeni umuzi nomuzi ukubheka isimo bafuna kube yibona abantu abeza kubona. “Abanye ababhalisa ehhovisi likaNdunankulu bathola ama-vawusha ka-R8 000 okuthenga impahla yokuqala bakhe izindlu zabo, nabo bancane uma beqhathaniswa nabasadinga ukuxhaswa, kusho uNxumalo. Ikhansela ku-ward 29 uMnuz Sphamandla Madlala, lithe lukhona uhlelo lokwakhela abantu izindlu kodwa aluhlangene nabakhalanyezwa yimvula ngoba uNdunankulu ogxile kulolo. “Izindlu zabantu abakhahlanyezwe yimvula isazoxazululwa uNdunankulu ngendlela efanele indaba yazo, uma abantu beyobika udaba ehhovisi lakhe,” kusho uNxumalo. 