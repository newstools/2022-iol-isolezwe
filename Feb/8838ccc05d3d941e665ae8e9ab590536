SIGODLIWE isinqumo esicelweni sikaNobhala Jikelele we-ANC osamisiwe, uMnuz Ace Magashule, sokuba kuhoxiswe amacala enkohlakalo abhekene nawo. UMagashule nabathathu kwabangu-15 athweswe nabo amacala enkohlakalo, bafuna ukuba kuhoxiswe amacala athinta inkohlakalo kwithenda kaR255 million yokulungiswa kwezindlu ezifulelwe ngetsheboya eFree State. Izolo nangoMsombuluko, abameli bakaMagashule, abakasomabhizinisi, uMnuz Edwin Sodi nabalabo ababeyizikhulu eziphezulu eMnyangweni wezokuHlaliswa kwaBantu eFree State, uMnuz Thabane Zulu, noMnuz Nthimotse Mokhesi, bafake isicelo sokuba kuhoxiswe amacala abo. Bebefuna nokuthi uMbuso ubahlinzeke ngamagama ofakazi nangohlu lwamacala abathweswa wona. Baphinde bafuna nokuthi elabo icala liqulwe eceleni uma kuwukuthi inkantolo iyenqaba ukulihoxisa. Isicelo basifake eNkantolo eNkulu eBloemfontein. Emva kokulalela izethulo, inkantolo ibe isisigodla isinqumo sayo. UMagashule uthe banethemba lokuthi inkantolo izobavuna, wathi sekucacile ukuthi uMbuso uyabamba uyayeka. “Kade bethi ngibhekene namacala angu-70. Namhlanje sebeyajika bathi ngibhekene namacala amathathu. “Kusobala ukuthi ziningi izinto ezingazange zihambe kahle, kubalwa ngisho ukuboshwa kwami imbala. Ijaji ebelihlalele icala, laqala lisebenza enkantolo yemantshi ngaphambi kokuthi liye enkantolo enkulu. Umthetho liwazi kahle, ngakho ngiyathemba ukuthi lizokhipha isinqumo esifanele,” kusho yena. UMagashule uthe nawo amacala okuthiwa ubekwa wona awacacile. “Kuthiwa ngibekwa icala lokuhluleka ukugada ukuthi akukhwabaniswa imali yomphakathi. Lowo wumsebenzi wenhloko yomnyango. Mina ngangingeyona inhloko yoMnyango wezokuHlaliswa kwaBantu. Ngangingeyena ngisho ungqongqoshe womnyango. “Icala lesibili kuthiwa ngahluleka ukubika inkohlakalo. Nalo liyadida kodwa ke abameli bami bakhulumile ngakho enkantolo.” NgoMsombuluko, inkantolo ikuhlehlisele uJuni ukuqalwa kokuqulwa kwecala lapho uMagashule emangalelwe nabangu-15. Lokhu kungenxa yokuthi uMbuso usafuna ukufaka isicelo sokuba kubuyiswe kuleli owayengumsizi kaMagashule, uNksz Moroadi Cholota. Njengamanje uNksz Cholota uzinze e-United States of America (USA), lapho eqhuba khona izifundo zakhe. UMagashule usolwa ngokuba nesandla ekubhubhudlweni kwemali yethenda eyakhishwa ngesikhathi engundunankulu eFree State.