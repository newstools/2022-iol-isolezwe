SIBE yindaba egudwini isibonelelo sabangasebenzi ngaphambi kokuthi uMengameli Cyril Ramaphosa, athule inkulumo yakhe eqondiswe esizweni saseNingizimu Afrika. Iqulu lababhikishi lenze isiqiniseko sokuthi uRamaphosa uyalizwa ikhwelo labo lokuba uhulumeni  uhlinzeke abangasebenzi ngesibonelelo sazinyanga zonke. Abangasebenzi bebehlinzekwa ngesibonelelo sikaR350 kusukela kwabheduka iCorona kanti bekulindeleke ukuthi sinqamuke ngoMashi. Manje izinhlangano ezahlukene zifuna lesi sibonelelo singabe sisanqamuka. Phakathi kwalezi zinhlangano kubalwa inhlangano yabasebenzi, iSaftu, efuna lesi sibonelelo sibe wuR1 500. Ngaphambi kokuthi uRamaphosa athule inkulumo yakhe ehholo ledolobha eCape Town, izolo, izinhlangano ezahlukene zibe nemibhikisho ngaphandle kwale ndawo. Ngaphandle kwesibonelelo sabangasebenzi, abanye ababhikishi bebekhala ngamathuba emisebenzi nentuthuko. Ababhikishi baqale ukuhlangana ngaphandle kwehholo ledolobha eCape Town ngaphambi kokuthi kufike izicukuthwane. Kuke kwaphakama imimoya njengoba ababhikishi bese bebhekene ngeziqu zamehlo namaphoyisa abephume ngobuningi. Ababhikishi bagcine bevumile ukusuka eduze lehholo ledolobha, bahlanganela endaweni eqhelile. AbeSaftu bathe bafuna uhulumeni ahlinzeke abangasebenzi ngesibonelelo sikaR1 500. Le nhlangano ithe inengwe ukuputshuka kombiko othi ongoti bezomnotho baluleke uRamaphosa ngokuthi ukuhlinzekwa kwesibonelelo sabangasebenzi kungakhubaza umnotho. Le nhlangano ithe yimbudane lena eshiwo ongoti bezomnotho. Ziningi ezinye izinhlangano zabangasebenzi ezinxenxe uRamaphosa ukuba asabele ikhwelo lesibonelelo sabangasenzi. Phakathi kwabantu abebeyingxenye yombhikisho, bekukhona namalungu enhlangano elwela amalungelo amaKhaladi, iCape Coloured Congress. Amalungu ale nhlangano akhale ngokunganakwa wuhulumeni. Athe uhulumeni uwakhumbula kuphela uma sekuyisikhathi sokuthi kuvotwe. Bakhale ngokungalethwa kwezidingo ezindaweni ezihlala bona. Yize lolu suku luqale ngalo mbhikisho kodwa izicukuthwane ebezimenyiwe kwiSONA zifike ziswenke ziconsa. Bezingena kule ndawo zihamba kukhaphethe obomvu.  Kukhona abebegqoke imvunulo yesintu, ezaziwa ngokuthi ziyi-African Print, bese kuba ilabo abebegqoke umswenko. Inkosi Mandla Mandela ibigqoke izembatho zesintu, yafaka isikhumba sengwe ngaphezulu. Uthe kuhlale kuyintokozo kuye ukugqoka ngendlela yesintu. “Njengomholi wendabuko, kuhlale kuyinqubo yami ukuthi ngigqoke ngendlela ezoveza ukuthi ngiwumholi wendabuko futhi ngiyaziqhenya ngalokho. Kuhlale kubalulekile ukuthi ngigqoke ngendlela ezoveza ukuzigqaja kwami,” kusho uMandela. Uthe lesi sikhumba abesifake ngaphezu kwezambatho zakhe sisho lukhulu kuyena nasebukhosini bakhe. “Lesi sikhumba sengwe engisigqoke ngaphezulu, sadluliselwa kimi sisuka enkosini uXolisizwe Sigcawu,” kusho uMandela.  Ilungu lePhalamende, uNksz Bernice Swarts, yena obegqoke umbala omnyama nomhlophe uthe ubone kufanele agqoke ngale ndlela kulandela ukufa kwabantu abaningi eNingizimu Afrika, kubalwa namalungu ePhalamende bebulawa iCovid-19.    