 MHLENGI SHANGASE UKUNGASEBENZI kwabantu nokuntenga komnotho ngezinye zezinto ezenza uMengameli wezwe Cyril Ramaphosa, angabuthi quthu, ubuthongo ebusuku. Lokhu kushiwo nguRamaphosa izolo, ekhuluma nezintatheli emva kokuphendula inkulumo mpikiswano ebimayelana nenkulumo ayethule ngeledlule eyibhekise esizweni. Uthe usamile ekutheni uhulumeni wakuleli yiwona okumele wakhe isimo esifanele samathuba emisebenzi njengoba ngo-2002 kuqashwe abasebenzi abangu-1.9 million, sakhula isibalo safinyelela ku-2.8 million ngo-2017. “Uma ubheka emkhakheni ozimele ngo-2002 bebengu-8.2 million abantu abaqashiwe, sanyuka kakhulu isibalo safinyelela ku-13.5 million ngo-2017. Lokhu kukhomba ngokusobala ukuthi umkhakha ozimele yiwona oqashe abantu abaningi ngoba yiwona owakha amathuba emisebenzi. Angibulali ubuthongo ebusuku ngenxa yokungasebenzi kwabantu kuleli nomnotho.” Usho lokhu emuva kokugxekwa ngamaqembu aphikisayo ngokuthi ubalahlise ngethemba abantu abasha uma ethi uhulumeni akawakhi amathuba emisebenzi. Umholi we-EFF uMnuz Julius Malema, ukhwele wadilika kuRamaphosa kuleli sonto, ethi kumele ahoxise akushilo ngokuthi uhulumeni akawakhi amathuba emisebenzi. URamaphosa uthe bamatasa nezinhlelo zokufukula umnotho wakuleli nokuqinisekisa ukuthi abantu abangasebenzi ababulawa yindlala. Uthe yingakho belule isibonelelo sabangasebenzi kuleli ukuze bakwazi ukuxosha ikati eziko. “Senza konke okusemandleni ukuzama ukuqeda inkinga yokungasebenzi kwabantu abangu-11 million kuleli. Silule isibonelelo sabangasebenzi esinguR350 ngenyanga ukuze sibhekelele abangasebenzi bangabulawa yindlala. Silulwe kuze kube unyaka ozayo isibonelelo esesiholwa abantu abangu-10 million,” kusho uRamaphosa. Uthe uyabethemba ongqongqoshe abakwiKhabhinethi yakhe. Ukusho lokhu emuva kokuba iDA ifake isiphakamiso sokungayithembi iKhabhinethi yakhe. Leli qembu lithe kumele ihlakazwe iKhabhinethi noma yena angasala njengomengameli. Nabanye abaholi bamaqembu aphikisayo bafuna kube nongqongqoshe abazokhonjwa indlela ikakhulu emuva kombiko wezibhelu zangoJulayi nyakenye, lapho kwatatshwa izimpahla ezitolo, kwacekelwa phansi nempahla KwaZulu-Natal naseGauteng. Ithimba elaliphenya ngezehlakalo zangoJulayi lakhomba njenjumbane iKhabhinethi ngokwehluleka kwayo ukusukuma ngokushesha, inqande isimo lapho okwashona nabantu ababalelwa ku-350. “Sizokwenza isimemezelo maduze ngezinguquko kwezokuphepha. Ngiwutholile umbiko ngesiphakamiso somuntu okumele abe nguMengameli wamaJaji, maduzane ngizokwenza isimemezelo ngozongena.” URamaphosa ubalule nokuthi kuzoba nezinguquko ezinqala kwezemfundo njengoba uphiko lwenkulisa olufundisa odado (i-Early Childhood Development) luzongena ngaphansi komnyango wemfundo eyisisekelo. “Kuzoqiniswa izinhlelo emnyangweni wemfundo eyisisekelo, kuqashwe othisha abafundiswe yiFunza Lushaka Bursary. Sizokwengeza abasizi bothisha ababalelwa ku-500 000 ukusiza ezikoleni. Laba basizi bamukelwa kahle kakhulu emkhakheni wezemfundo nayizona zonke izinhlaka.” Uthe kuzoba nezinguquko emaphoyiseni wathi babalelwa ku-18 million abantu asebegomele iCovid-19. Ubalule nokuthi ezinye zezinhlelo akhulume ngazo, bazonaba kabanzi ngazo  ongqongqoshe abahlukene uma sebethula isabelo sezimali. 