I-ANC KwaZulu-Natal izophusha uhulumeni wakulesi sifundazwe ukuba wenze imizamo yokuxazulula umbango wesihlalo sobukhosi bukaZulu kanye nombango wokuhola ibandla lamaNazaretha. Lesi sinqumo sithathwe emhlanganweni wezinsuku ezimbili we-ANC KwaZulu-Natal, iLekgotla, osongwe izolo. Usihlalo we-ANC KwaZulu-Natal, uMnuz Sihle Zikalala, uthe bakhathazekile ngale midonsiswano eqhubekayo eNdlunkulu nasebandleni lamaNazaretha. Njengamanje iNdlunkulu kaZulu yehlukene phakathi ngokufanele angene ezihlangwini zeSilo uGoodwill Zwelithini kaBhekuzulu, okhathame ngonyaka owedlule. Abanye bafuna kungene iSilo uMisuzulu kaZwelithini kulesi sihlalo kanti abanye bafuna kungene uMntwana uSimakade Zulu esihlalweni sobukhosi bukaZulu. Njengamanje kulindeleke ukuthi iNkantolo eNkulu eMgungundlovu ikhiphe isinqumo ngokufanele angene esihlalweni sobukhosi. Kanjalo nebandla lamaNazaretha nalo libhekene nombango kusukela kwakhothama iNkosi uVimbeni “uThingolwenkosazane” Shembe, owakhothama ngo-2011. Umbango wokuhola leli bandla wahamba waze wafika enkantolo yoMthethosisekelo eyavuna umholi waseThembezinhle, Inkosi Vela “Msebeyelanga” Shembe, ongasekho. Isinqumo asizange siwuxazulule lo mbango njengoba namanje abaseThembezinhle besabhekene ngeziqu zamehlo nabeseka abaseBuhleni, inkosi uMduduzi “Nyazilwezulu” Shembe. UZikalala uthe bakhathazekile ngokudonsa isikhathi eside kwale mibango. "Sivumelene ngokuthi ngokuthi uhulumeni waKwaZulu-Natal kufanele uthole indlela yokungenelela kule mibango, khona kuzotholakala izixazululo. "Uhulumeni waKwaZulu-Natal kuzofanele uthole indlela yokungenelela kule mibango ngaphandle kokugxambukela. Ukuxazululeka kwale mibango kuzobuyisa uzinzo esifundazweni." Lo mhlangano wezinsuku ezimbili ubuseThekwini. Yize kukhona izifundazwe eseziphumele obala zasho ukuthi zizoseka muphi umholi ukuba ahole i-ANC engqungqutheleni yokukhetha ubuholi ezokuba ngoDisemba, uZikalala uthe bona njengesifundazwe bebengakavumelani ngokuthi bazoseka muphi umholi. UZikalala uthe bazoqala ukukhuluma ngalolu daba uma i-ANC isivule ithuba lokuthi kuphakanyiswe amagama abazongenela umbango wezikhundla. UZikalala ukhuze abaholi abahamba bekhankasela izikhundla esifundazweni. Uthe lokhu kuphambene nomthetho we-ANC. “Abaholi kufanele balinde ukuthi baphakanyiswe yizinhlaka ze-ANC. Kuwumkhuba omusha kwi-ANC ukuthi kube khona abaholi abazohamba bekhankasela izikhundla. Thina kwi-ANC sazi ukuthi abaholi bayaphakanyiswa yizinhlaka.”