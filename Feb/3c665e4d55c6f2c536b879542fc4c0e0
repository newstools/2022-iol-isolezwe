KHETHA  SANGWENI  KUSEQHULWINI lwezinhlelo zeSilo uMisuzulu kaZwelithini, ukuzimela kweNdlunkulu ngakwezezimali nokuqokwa komkhuzi wamabutho omusha. Okhulumela iSilo, uMntwana u-Afrika Zulu wendlu yasoNkweni, uthi iMbube izomemezela umkhuzi wamabutho maduze nje. Isikhundla somkhuzi wamabutho kaZulu, sisale dengwane ngoNovemba nyakenye, emuva kokushona kukaMnuz Mlandeni “Mgiliji” Nhleko. UNhleko wayeqokwe yiSilo uZwelithini kaBhekuzulu, futhi ugqame kakhulu ngesikhathi sikhotheme. Kumanje kulindwe isinqumo seNkantolo eNkulu eMgungundlovu, maqondana nombango wesihlalo sobukhosi. UMntwana u-Afrika uthe iMbube ike yaluthinta lolu daba lwesikhundla somkhuzi wamabutho yathi kufanele sivalwe. “ Ingonyama ingamemezela noma nini ngoba vele kufanele aqokwe umuntu. Into ebalulekile wukuthi kube ngumuntu wesimanje onamakhono afanele, athi ebhula ihawu kodwa ebe ekwazi ukusebenzisa ilaptop. ISilo sifuna abantu abazoba nezinhlelo zesimanje,’’ kuchaza uZulu. UMntwana uthe okunye okusezinhlelweni zeMbube wukuthi iNdlunkulu ikwazi ukuzimela ngokwezezimali bese uhulumeni elekelela nje, kungabi wukuthi ikhangeza konke. “ ISilo sibheka ubukhosi baBafokeng, obuzenzela umnotho wabo nokuyinto enhle esingabukela kuyona. Imbube ifuna ubukhosi buzungezwe ngabantu abanamakhono afanele, azothuthukisa isizwe. Isintu siyasithanda kakhulu kodwa kufanele sihambisane nezimo zamanje,’’ kusho uZulu. USolwazi Jabulani Maphalala, ongungoti wezindaba zamasiko, uthe ukuqokwa komkhuzi wamabutho kuqale ngeSilo esikhotheme. Uthe amabutho ayeholwa ngundunankulu weSilo noma kuyiwa empini. “ Kufanele iSilo esikhona manje, uma sesikhululeke kahle simqoke umkhuzi wamabutho ngoba sekomele silandele kuyise, ngaphansi kweSilo uShaka, kwakukhona undunankulu uMdlaka kaNcidi Ntshangase, ngesikhathi seSilo uMpande kwakukhona uMasiphula kaMamba, ngesikhathi sikaDingane kwakukhona uNdlela kaSompisi Ntuli,’’ Uthe sekubusa iSilo sasoNdini, uCetshwayo kaMpande kwaba khona uMnyamana kaNgqengelele Buthelezi. Ngesikhathi kubusa uDinuzulu kaCetshwayo kwaba nguMankulumana kaSomaphunga Ndwandwe. ISilo uSolomon saqhubeka sasebenzisa uNdwandwe. ISilo uBhekuzulu kaSolomon sasebenzisa u-Isaac Simpson Bhengu. Ngesikhathi seSilo uZwelithi kusebenze uMntwana wakwaPhindangene nosaqhubeka namanje. 