Kudutshulwe kwabulawa oshayasibhamu abangu-8 betholana phezulu namaphoyisa kugetshengwa imoto yemali eRosettenville, eGoli. Ngokusho kukaNgqongqoshe wamaPhoyisa uBheki Cele ozifikele mathupha endaweni yesigameko, leli yiqembu lezigilamkhuba ezingu-25. “Bangu-8 ababulewe futhi bangu-8 ababoshiwe, okushaqisayo ukuthi iningi lalaba basolwa liphuma kwaZulu-Natal naseZimbabwe, munye kuphela obuya eBotswana. UCele uthe kubasolwa ababoshiwe kukhona owaseNquthu, uLundi, Bergville nase-Estcourt kanti abanye abaKwaBulawayo. Uthe abasolwa bebehlome bephelele o ngezibhamu zohlobo lwe-AK47 ezihamba namakhasethi amabili ezinhlamvu, ama-riffle, uphethroli nemithi. Uthe kutholakale nezimoto zikanokusho kulo muzi obusetshenziswa abasolwa. “Zonke lezi zimoto zihloliwe kwatholakala ukuthi zintshontshiwe.“ “Bebehlome kakhulu  futhi izigilamkhuba eziyaziyo into eziyenzayo. Bakwazile ukudubula balimaze umshayeli wendiza enophephela emhlane. Lokho kukhombisa ubuchwepheshe obuyisimanga,” kuqhubeka uCele. Uthe mane amaphoyisa alimele kulesi sigameko. Echaza kabanzi ngokwenzekile, uKhomishana wamaPhoyisa eGoli uLieutenant General Elias Mawela uthi balunywe indlebe ngabasolwa abahlela ukuyobamba imoto yemali abahlanganyele kulo muzi. “Sithumele amaphoyisa phoyisa kule ndawo ukuba azohlola isimo nokuyilapho abasolwa bavulele ngenhlamvu bezama ukubaleka. Abanye babaleke babheka ngaseSouth Rand nokuyilapho batholane phezulu namaphoyisa kwalimala amaphoyisa amabili,” kusho uMawela. Uthi uphenyo lusaqhubeka ngoba nezakhamuzi zakule ndawo zifika nolunye ulwazi kodwa balandela yonke imikhondo. “Kukhona esinye isakhamuzi esithe, nalapha ngasesibhedlela eSouth Rands, abasolwa bayathanda ukuhlanganyela khona,” kusho uMawela