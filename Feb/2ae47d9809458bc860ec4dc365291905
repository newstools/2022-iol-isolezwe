NKOSIKHONA CELE UZIZWA engento yalutho, futhi usefisa nokufa owesifazane waseNazaretha, eMzimkhulu ogwini oluseNingizimu yeKwaZulu-Natal othi udlwengulwe esenkonzweni. Lo wesifazane osebenza emtholampilo waseXobho uma elandisa, uthi bekunamakholwa abefike kubo ezokhulekela ugogo wakhe osekhulile osephila ngamahlalakhona. Uthe ngesikhathi kuqhubeka inkonzo, kugulukudele uMnuz Nhlanhla Nondaba ongumakhi ephethe isibhamu, kwaphazamiseka umkhuleko. Uthi umgxavunile waphumela naye ngaphandle waya naye endaweni eyisikhotha wafika wamdlwengula khona. Udalule ukuthi bake bathandana phambilini noNondaba kodwa bahlukana ngenxa yezinkinga eziningi ababenazo. Uthe ukucwila kakhulu ezinkambini zikaFaro kukaNondaba yisona sizathu esaholela ekutheni kugqabuke igoda phakathi kwabo. “Ubengadlali, uvele wangiphoqa ukuthi ngikhumule ngibe nqunu. Ngithe uma ngimbuza ukuthi uyenzelani le nto, wangiphendula ngokuthi uyathanda. Ubengadlali, amehlo akhe bese ebomvu ethi le nto ayenzayo yingoba uyangithanda. Wake wayizwaphi nje into enjalo wena,” echaza. Uthi uNondaba ufake isivikelo waqala wazitika ngaye isikhathi eside kakhulu egaqedi. Uthi eseqedile lo wesilisa ubabaze ubumnandi bento yakhe. Wathi yingakho esanesilonda esikhulu sokuhlukana naye. “Ibuhlungu kakhulu le nto eyenziwe yile ndoda kimina futhi impela ngiyokhohlwa ngifile,” usho kanjena. Lo wesifazane uveze ukuthi iyamhlukumeza kakhulu le nto kangangoba uze acabange nokuthi amane azibulale kunokuthi elokhu ebukela umuntu wesilisa omgilile eziphilela nje impilo emnandi ngaphandle kwasesitokisini. “Le nto iyangihlukumeza, alupheli nolulodwa usuku lolu ngingazange ngiyicabange into engehlele. Manje angazi nami ukuthi ukuze idlule emqondweni wami yini okumele ngiyenze,’’ kuchaza yena. Eqhuba, uveze ukuthi lona wesilisa wafika endaweni ewumuntu ozokwakha. Wathi kodwa akaphindanga wahamba njengoba sebebaningi abantu abakhelayo. Ethintwa uNondaba, uthe ubhecwa ngobende inyama engayidlanga. Uthe ubutha obuphakathi kwakhe nalo wesifazane baqala ngesikhathi emala ngoba esethole ukuthi ushadile. “Kuthiwa owesifazane akaliwa kodwa ngamala mina ngoba ngathola ukuthi ushadile. Wayesethi uzongifundisa isifundo njengoba ngempela esenza manje,’’ ekhuluma ngokuthukuthela. Ukhale ngokuthi impilo yakhe isiphazamisekile njengoba esewumuntu ogqigqa izinkantolo. Okhulumela amaphoyisa KwaZulu Natal, uLieutenant Colonel Nqobile Gwala usiqinisekile isigameko. Uthe kuvulwe icala. “Kusolakala ukuthi owesifazane uhlaselwe wadlwengulwa ngumuntu wesilisa amaziyo, esenkonzweni,’’ usho kanje. Uveze ukuthi umsolwa uke wavela enkantolo, ungaphandle ngebheyili. Igama lowesifazane ligodliwe.