NQOBILE MASIMULA UFIKWELE wumunyu uzime wakuleli uLalela Mswane, ebonga unina uNkk Hleliselwe Mswane ngeziyalo zakhe, wathi yizo ezimbeke lapho ekhona namhlanje. ULalela izolo ubeyokotha iSilo uMisuzulu kaZwelithini esigodlweni KwaKhangelamankengane, KwaNongoma. Uhambo lwakhe lwasesigodlweni luyingxenye yomjikelezo wakhe esifundeni adabuka kusona, namuhla uzosonga ngokuya KwaSokhulu ngaseRichards Bay. “Ngimbonile uNkulunkulu empilweni yami futhi kuyangithokozisa ukwazi namhlanje, ukuthi kukhona izingane ezizokwenza isibonelo ngami, sokuthi yize ngiphuma endaweni esemakhaya kodwa ngikwazile ukuthatha isicoco esikhulu esinjengalesi,” kusho uLalela. Uthi ukulalela kwakhe abazali, ukuziphatha kahle nokuqhakambisa imfundo nokumazi uNkulunkulu, kumlethele izithelo ezinhle. ULalela uthe ngesikhathi ekuMiss Universe e-Israel, wayegqugquzelwa wukuthi uyazi ukuthi baningi abamesekayo. “Wonke umuntu uyazi ukuthi indlela yami eya esicocweni sikaMiss Universe, ibingelula kodwa ngazitshela ukuthi noma kwenzakalani, ngangazi ukuthi iKwaZulu-Natal iyangithanda futhi ngeke ingilahle,” kusho yena. Uthembise izintombi nto, ebezikhona ngokuthi azigcini ukumbona kodwa usazoba mningi kule ndawo ngoba kunezinhlelo zokuthuthukisa abantu abasha nokuyinto esenhliziyweni yakhe. “Yize inhliziyo yami iseKZN kodwa izinhlelo zingezokuhambela iNingizimu Afrika yonke ukuze kungabi khona abasala ngaphandle,” usho kanje. ISilo besihambisana noNdlukulu Ntokozo KaMayisela, kanti namanye amazinyane abekhona. Siphawula iSilo kulo mcimbi sithe, siyazigqaja ngalokhu okuhlonyulwe nguLalela ngoba kutshengise nabanye ukuthi isizwe samaZulu, akukho esingeke sikwazi ukukukhiqiza.  