AMAQEMBU ezepolitiki athi alindele ukuthi uMengameli Cyril Ramaphosa, acacise ukuthi elakuleli lisazoqhubeka noma cha, ukuphila ngaphansi kwemigomo ebekelwe ukulwa nokubhebhetheka kweCorona, uma esethula inkulumo ayibhekise ezweni, iState of the Nation Address (Sona). Amaqembu ezepolitiki athe njengamanje kunokudideka ezweni kulandela ukugxegiswa kwemigomo eminingi ebekelwe ukulwa neCovid-19. Elakuleli selihlale ngaphansi komthetho wezenhlekelele kusukela kwabheduka ubhubhane ekuqaleni kuka-2020. Amanye amaqembu ezepolitiki athe akuwenzi umqondo ukugcina izwe ngaphansi kwalo mthetho ekubeni izingxenye eziningi zomthetho sezivuliwe. Okhulumela i-IFP, uMnuz Mkhuleko Hlengwa, uthe banethemba lokuthi uRamaphosa uzonikeza incazelo uma esethula inkulumo yakhe namuhla. “Umengameli kufanele achaze ukuthi simi kuphi njengezwe?” UHlengwa uthe balindele nokuthi uRamaphosa aphinde acacise ukuthi zizotakulwa kanjani izinkampani ezikhahlamezwe ukubheduka kweCorona? “Silindele nokuthi aphinde akhulume ngokujulile ngomnotho wakuleli nokudalwa kwamathuba emisebenzi. Okusikhathaza kakhulu yinkohlakalo edla lubi.” UNobhala Jikelele weNFP, uMnuz Canaan Mdletshe, uthe bakhathazekile ngokuthi izwe lisagcinwe ngaphansi kwemigomo ebekelwe ukulwa neCovid-19. “Iyasihlupha indaba yale migomo. Ngokubuka kwethu, asisekho isidingo sokuthi izwe lihlale ngaphansi kwayo ngenxa yokuthi izingxenye eziningi zomnotho sezivuliwe. Sekufanele izwe libuyele esimeni esijwayelekile.” Ngaphandle kwalokhu, uMdletshe uthe bafuna ukuthi uRamaphosa aphinde acacise ngokwenziwa wuhulumeni ukubhekana nokuhlaselwa kwezakhiwo eziyigugu lezwe. “Silindele ukuthi uRamaphosa acacise ukuthi ngempela yena uzibona ekulungele yini ukuphatha izwe? Njengezakhamuzi, sizibona singaphephile njengoba kuhlaselwa izakhiwo eziyigugu lezwe.” Umholi we-DA, uMnuz John Steenhuisen, uthe abafuni ngisho ukuyizwa eyemigomo ebekelwe ukulwa neCorona. USteenhuisen uthe ukugcina kwezwe ngaphansi kwemigomo kuholele ekutheni umnotho wakuleli ucishe uguqe ngamadolo. Uthe sesifikile isikhathi sokuthi iqedwe imigomo. “Imigomo ebekelwe ukulwa neCorona ishiye abantu abaningi bedla imbuya ngothi. Ifike ngesikhathi esibi lapho umnotho wakuleli ubuvele ukhahlamezwe ukwehliswa ngemilenze kwemali yomphakathi. “Manje sekuyisikhathi sokuthi sakhe kabusha umnotho, sidake amathuba emisebenzi. Kufanele iphele imigomo ebekelwe ukulwa nobhubhane.” Abahlaziyi bezomnotho bathe lena kuzokuba yiSona enzima kakhulu kuRamaphosa. Umhlaziyi wezomnotho, uMnuz David Maimela wePolicy Space, uthe uRamaphosa nohulumeni wakhe babhekene nesikhathi esinzima. “Ubhekene nomqansa omkhulu. Umnotho uyatengatenga. Kuzofanele akwazi ukubuyisa ithemba.”  