SIZOLALELWA ngesonto elizayo eNkantolo yeMantshi yaseRichmond isicelo sebheyili sezelamani,  ecaleni lokubulawa ngesihluku kwamalungu amahlanu omndeni, okukhona kuwo nengane eyayinezinyanga ezimbili izelwe. OMnuz Mhlonishwa Zondi (22) owumsolwa wokuqala noKhulekani Zondi (35) baboshwe ngoMgqibelo, eTaylors Halt, bebevele eNkantolo yeMantshi yaseRichmond izolo.  Basolwa ngokuthunjwa nokubulawa kukanina ongabazali uNkk Thandazile Khuboni-Zondi (41), yisoka lakhe uMnuz  Sizwesenkosi Ngcobo (64) nezingane zabo uFanelesibonge (2) noKuphelelisiwe Ngcobo owayenezinyanga ezimbili, izidumbu zabo zatholwa zishisiwe ehlathini eRichmond ngoDisemba nyakenye emva kwamasonto bethunjiwe.  Kulesi sigameko kwabulawa noMnuz Bonokwakhe Khuboni ongumfowabo kaNkk Khuboni-Zondi. UMnuz Siyabonga Ngcobo oyisihlobo salo mndeni, uthe bewumndeni bebevele benazo izinsolo zokuthi abasolwa bayazi ngokubulawa kwala malungu omndeni. “Besilokhu sinakho ukusola ukuthi yibona ababulala amalungu omndeni.  Nalaba abathathwa okokuqala beyohlonywa ngemibuzo siyakholelwa ukuthi babekhona kubulawa umndeni, kodwa obhongoza sikholwa ukuthi yilaba ababoshiwe,” kusho uNgcobo. Izidumbu zabagilwa namanje zisaduve emakhazeni njengoba kusalindwe imiphumela yolibofuzo.  Phambilini kuvele ukuthi abasolwa abangamadodana kaZondi ongumnikazi wepulazi okuthiwa washona eminyakeni edlule,  ayeshisa umbango ngepulazi likayise, eliseBoston ngaseMgungundlovu, njengoba kuthiwa uNkk Khuboni-Zondi emva kokushona komyeni wakhe  wathandana noNgcobo (umufi) owasuka kubo wazohlala naye kulo leli  pulazi kanti  bese benezingane ezimbili (ezabulawa kulesi sigameko).  Kuthiwa amadodana kaZondi abehlezi exabana noNkk Khuboni-Zondi emtshela ukuthi ayalifuna ipulazi likayise.  Kulesi sigameko sokuthunjwa nokubulawa kwamalungu alo mndeni, kwasinda kuphela indodakazi kaZondi okuthiwa yayisesikoleni ngesikhathi kuthunjwa unina, uninalume nezingane zakwabo, okuyiyo eyahlaba umkhosi ngesikhathi ifika kukhala ibhungane. Okhulumela amaphoyisa KwaZulu-Natal Colonel Thembeka Mbele  uthe abasolwa bazovela enkantolo  ngoFebhuwari 21, ukucela ibheyili. 