KULINDELEKE ukuthi enze isimemezelo ngodaba lokuqashwa kwabokufika kuleli uMengameli Cyril Ramaphosa, uma esethula inkulumo ayibhekise ezweni, iState of the Nation Address (Sona). Lokhu kuvezwe wuNgqongqoshe eHhovisini likaMengameli, uMnuz Mondli Gungubele, ongazange afune ukuphumela obala ngalesi memezelo esizokwenziwa nguRamaphosa. URamaphosa uzokwethula iSona ngoLwesine, ebusuku, ehholo ledolobha laseCape Town. Ukusho lokhungesikhathi eqhuba umkhankaso wezinsuku ezine wokugqugquzela abantu ukuba balalele inkulumo kamengameli. Kulindeleke ukuthi uRamaphosa amemezele ukuthi izinkampani azizikuvunyelwa ukuqasha abokufika emikhakheni ethile yezemisebenzi. UGungubele utshele abezindaba ukuthi udaba lokuqashwa kwabokufika luyingxenye yamaphuzu enkulumo ezokwethula uRamaphosa. Isimemezelo siza nje kuvele kunemvunge kuleli, njengoba izakhamizi zakuleli zisola abokufika ngokuzincintela amathuba emisebenzi nawomnotho. Mumva nje, umholi we-EFF, uMnuz Julius Malema, uqale umkhankaso wokuhlola isibalo sabantu bokufika abaqashwe yizinkampani zakuleli. IPatriotic Alliance nayo iphezu komkhankaso ofanayo. “Singakuqinisekisa ukuthi umengameli uzokhuluma ngodaba oluthinta ukuvikelwa kwemisebenzi. Silindele ukuthi kube khona akushoyo ngomthetho wezemisebenzi olawula abokufika. “Imininingwane ephelele izotholakala enkulumeni kamengameli. Angifuni ukuhambela umengameli phambili.” UGungubele uthe inkulumo yakulo nyaka izokwehluka kweyejwayelekile njengoba elakuleli lisabhekene neCorona. “Kuningi okuzokwenzeka ngendlela eyehlukile. Isibalo sabantu abazohambela inkulumo kamengameli sizokuba sincane. “Kunamalungu ePhalamende nezikhulu zeminyango kahulumeni abangeke babe yingxenye yenkulumo ngenxa yemigomo ebekelwe ukulwa neCovid-19. Amakhosikazi ethu nawo azokube engekho kulokhu.” Inkulumo angeke ibe sePhalamende ngenxa yomlilo oqobuke ngenyanga eyedlule. UGungubele uthe lesi sakhiwo sibalulekile emlandweni wakuleli. “Kuningi okwenzeka kusona ngesikhathi elakuleli lilungiselela intando yeningi. Ngesikhathi umengameli (uMnuz Nelson Mandela) ephuma ejele, wethula inkulumo yakhe yokuqala kusona. “Ziningi ezinye izimemezelo ezibalulekile ezenziwa ePhalamende ngesikhathi somzabalazo wenkululeko,” kusho yena.