BASALE dengwane abantu abangu-138 eMadlangeni, eKokstad, ngoLwesihlanu ngesikhathi imizi yabo ikhahlanyezwa yimvula enamandla. Lokhu kuvezwe wuMnyango wezokuBusa ngokuBambisana neziNdaba zoMdabu KwaZulu-Natal, izolo. Okhulumela umnyango, uMnuz Senzo Mzila, uthe amathimba ezinhlekelele ngokubambisana nezinhlaka ezifana noSouth African Social Security Agency (Sassa), uMnyango wezokuThuthukiswa koMphakathi nezinye ezingekho ngaphansi kukahulumeni, banikele kule ndawo ukuyonikezela ngosizo emva kokuzwa ngenhlekelele. “Amathimba ezinhlekelele ahambise usizo oluphuthumayo ngoLwesihlanu ku-ward 1, 2, 3 no 5 ngaphansi kukaMasipala waseMadlangeni. Abantu abangu-16 kuphoqeleke ukuthi basuswe emizini yabo emva kokuthi indawo ihlaselwe yizikhukhula nokuholele ekutheni kudilike ibhuloho elisemgwaqweni obheke edolobheni i-Utrecht,” kusho uMzila. Uthe ngaphansi kukaMasipala iGreater Kokstad, umfula wendawo ugcwale ngokweqile, nokudale ukuthi amanzi angeze emizini eseduze nawo. Uthe phakathi kwama-ward akhahlamezekile, kukhona u-ward 1, 5 no 9. “Bangu-122 abantu abahlala kula ma-ward abasale dengwane,” echaza. Uthe kukhona nezinye izigameko ezimbili ezibikiwe eCici, ngaphansi kukaMasipala waseMfolozi naseMtubatuba lapho kudilike khona imizi. Uthe amathimba ezinhlekelele asaqhubeka nokuwubhekisisa umonakalo owenzeke komasipala abehlukene kanti azoletha umbiko ophelele uma eseqedile. Uthe okwamanje akukabibikho sigameko sokudlula komphefumulo. Uqhube wathi, abantu bayanxuswa ukuthi baqaphele ubungozi obuza nemvula enamadla. 