ABALIMI kumele bahlale beqaphile  ukuthi isimo sezulu sizoba njani kulezo zindawo abahlala kuzona ukuze bazame ukuvikela imfuyo ezimeni zezulu ezingezinhle. UNgqongqoshe wezoLimo KwaZulu-Natal, uNkk Bongi Sithole-Moloi,  usho lokhu ngemuva kokuthi izinkomo ezingu-16 ebezisesikhungweni socwaningo somnyango eKokstad zishaywe umbani zafa ngempelasonto. UNkk Sithole-Moloi uthe sekuvamile ukuthi isimo sezulu esingesihle sicekele impahla yabalimi. " Kungekudala eMgungundlovu kufe izinkomo ezingu-100 zabalimi abehlukene kwakhukhuleka amasimu kumanje sisazama ukusiza labo balimi, manje sekufe ezethu izinkomo ebezisiza ekutheni senze ngazo ucwaningo," kusho uNkk Sithole- Moloi. Uthe umonakalo odaleke kulesi sikhungo ngenxa yemvula enkulu ebihambisana nokuduma kwezulu ulinganiselwa ku-500 000. NgoLwesibili ngesikhathi evakashele kule ndawo uthe bekusakhucululwa futhi bekungakaqedwa ukucubungula umonakalo. "Kulesi  sikhungo sethu sitshale  ubhontshisi ngoba sithi sifuna ukwandisa imbewu esizoyinika abalimi uma sekufike isikhathi sokutshala esizayo. Senzela nokuthi sehlise ukuthenga imbewu ngoba nathi sehliselwe ibhajethi. Uma sekuqhamuka isimo esinjengalesi semvelo esingahlelwanga kuba nzima. Okwamanje sisazohlola kuzothi uma ochwepheshe sebeqedile ukucubungula bese siyabona ukuthi yini esingayenza, okungaba ukufaka abafana bezulu (lightning conductors), "  kusho yena. 