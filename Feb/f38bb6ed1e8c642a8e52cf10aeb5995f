BAFUNA ajeze osolwa ngokudlwengula isalukazi, wasigenca ngocelemba emzini waso esigodini sakwaNohhihhi, eJozini. Ilungu lomphakathi, uMnuz Jabulani Nkosi, lithe isalukazi babegcine ukusibona ngoFebhuwari 3 njengoba besihlala sodwa kanti kwafona indodakazi yaso eseGoli eyayikhathazekile, yabacela ukuthi bayobheka endlini kanina ukuthi kwenzakalani ngoba kade imzama ocingweni akatholakali. “Kwaphuthuma umakhelwane ukuyobheka isalukazi, wezwa umsakazo udlala nocingo lukhala ngaphakathi okusho kona ukuthi sikhona ngaphakathi endlini. Ngenxa yokuthi isicabha sasingavuleki, umphakathi wabikela amaphoyisa ukuzobheka,” kusho uNkosi. Kwathi uma egqekeza isicabha amaphoyisa, athola isidumbu esinqunu sidindilizile, sibheke phansi sinamanxeba okugencwa ngocelemba, bathola nokuthi ngaphambi kokuthi sibulawe isalukazi baqale basidlwengula. “Okusiphatha kabi njengomphakathi ukuthi kukhona umlisa esimsolayo, ongumakhelwane waso isalukazi, osanda kubuya ejele ngoDisemba. Lo mlisa ubeboshelwe icala lokubulala ikhehla ebeligada esontweni abaligenca balishisa nge-ayina eminyakeni eyedlule,” kusho uNkosi. Uthi uma bewabikela amaphoyisa ngalulo daba, athi angeke akwazi ukubopha umuntu engenabo ubufakazi obuphathekayo. “Nanoma ngabe kuthiwa izinto ziyafana, lo mlisa wabhadla ejele ngecala elicishe lifane nalokhu okwenzekile kulesi salukazi. Bekungakuhle ukuthi abakwaforensic benze uphenyo bambize naye lo mlisa mhlampe kukhona okuphathekayo abangakuthola,” kusho uNkosi. Induna yendawo, uMnuz Abednigo Nyawo, ithe bawuthola umbiko  ngesalukazi esitholakale sesishonile ngezikhathi zantambama ngoMsombuluko. “Ngafika endaweni yesigameko amaphoyisa esekhona, akukho esakwenza ngoba umphakathi wawungavumelekile ukuthinta amaphoyisa ayematasa nokuthola ubufakazi ngokufa kwesalukazi,” kusho uNkosi. Okhulumela amaphoyisa KwaZulu-Natal, uColonel Thembeka Mbele,  ukuqinisekisile ukuthi amaphoyisa aseJozini aphenya icala lokubulala kodwa imbangela yokubulawa kukamufi ayaziwa. 