NC: Ngabe sikhona isimo esinzima oke wabhekana naso empilweni esenza umbonge uNkulunkulu ngokukuhlenga ngesikhathi ubhekene naso? BM: Ngonyaka owedlule kusale kancane ukuthi ngife. Indlela icorona eyayikade ingixine ngayo, kwadingeka ukuthi ngime kancane ukulingisa ngenxa yesimo esibucayi engangibhekene naso. Nakuba ngisadla anhlamvana, kuwumusa kaThixo, okunguyena owangigcina. NC: Ngabe likhona ibandla okhonza kulona, uma likhona yiliphi futhi yini oyithandayo ngalo? BM: Okwamanje alikho ibandla engikhonza kulona kodwa maningi amabandla engike ngaya kuwona ngiyokhonza. Ngikhule ngikhonza eWeseli, umama ukhonza eZayoni, ugogo uyiNazaretha, nasemaRomeni bengike ngivakashe. Ukuhambela wonke lawa mabandla kungifundisile ukuthi uNkulunkulu ungamkhonza noma ukuliphi ibandla. NC: Eminyakeni emihlanu kumbe eyishumi ezayo ngabe yini eyodwa okhulekela ukuthi uNkulunkulu akubusise ngayo futhi isho ukuthini kuwena? BM: Ngikhulekela ukuthi uNkulunkulu angibusise ngamandla enele okuthi ngikwazi ukusungula isikole sami, esizogxila kumafilimu ngoba ngikholwa ukuthi ezamaciko zibalulekile eNingizimu Afrika. NC: Uma ubheka impilo yakho ngeso elibanzi ngabe yiziphi izinto ezimbili onazo ezenza umbonge ungaphezi uNkulunkulu? BM: Okokuqala ngithanda ukumbonga uNkulunkulu ngesipho sempilo angibusise ngaso. Kimina impilo isho lukhulu. Okwesibili ngiyambonga kakhulu uNkulunkulu ngesipho somndeni wami, engisebenza nawo lapha kwiMbewu. NC: Ngabe ukholelwa kangakanani emandleni omkhuleko futhi usho ukuthini kuwena? BM: Ngiyakholelwa kakhulu emandleni omkhuleko futhi ubalulekile kakhulu. Mina ngikholwa ukuthi umkhuleko yinto enamandla amakhulu ebekwe kumuntu ngamunye. NC: Ngabe ikhona incwadi elotshwe ebhayibhelini ekukhuthazayo njalo uma ubhekene nezikhathi ezinzima? BM: Kuya ngokuthi ngaleso sikhathi ngisuke ngibhekene nasiphi isimo. Ivesi engilifundayo liya ngesimo engikusona ngaleso sikhathi. Kodwa eqinisweni ngiyakholelwa kakhulu embhalweni oNgcwele ngoba ngikholwa ukuthi uyawenza umehluko empilweni yomuntu ngamunye.  