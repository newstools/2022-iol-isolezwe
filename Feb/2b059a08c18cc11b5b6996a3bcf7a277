UFE ebhace esontweni omunye wabalisa abasolwa ngokusocongwa kweNkosi uHlanganani Biyela, waseShowe. Lo mlisa uphangalale emva kokudubulana namaphoyisa ngoMsombuluko, eNgwelezane. Amaphoyisa abekade elandela umkhondo wamadoda asolwa ngokusocongwa kukaBiyela, owadutshulwa wabulawa ngonyaka odlule. Okhulumela amaphoyisa KwaZulu-Natal, uLieutenant Colonel Nqobile Gwala, uthe ithimba labaseshi abaqhamuka ezinhlakeni ezahlukene beliphume inqina, lifuna abasolwa. “Umkhondo uholele amaphoyisa esakhiweni sesonto, lapho bekubhace khona abasolwa. Ngesikhathi amaphoyisa efika endaweni yesigameko, abasolwa bavele bavulela ngenhlamvu bebhekise emaphoyiseni. “Kube sekudutshulwana, kwabe sekushona umsolwa okukholakala ukuthi uneminyaka eko-30.” ULieutenant Colonel Gwala uthe amaphoyisa athole isibhamu okusolakala ukuthi yiso esadubula uBiyela eduze kwalo msolwa obulewe. Kube sekuboshwa abanye abasolwa ababili endaweni yesigameko. “Abasolwa omunye oneminyaka engu-25, noneminyaka engu-30, batholakale kuso lesi sakhiwo sesonto nezibhamu ezimbili, ebezinezinhlamvu ezingu-16 isibhamu sisinye. “Abasolwa bazovela enkantolo kaMantshi eNgwelezane, lapho bezobhekana namacala okutholakala nezibhamu nezinhlamvu ezingekho emthethweni.” Laba akusibo abasolwa bokuqala ukuboshwa kuleli cala. Abasolwa ababili, omunye oneminyaka engu-27 nonengu-28, baboshwa ngesonto eledlule. Emva kokubingelela iMantshi enkantolo eShowe, icala labasolwa labe selihlehliselwa isonto elizayo, lapho bezocela khona ibheyili. UBiyela wadutshulwa washona eqeda kungena emzini wakhe oseShowe, eDlangubo. Wahlaselwa amadoda amane ayehlome ephelele. UBiyela wayengusihlalo wendlu yabaholi bomdabu kwisifunda iKing Cetshwayo. Ukusocongwa kwakhe kulandela ukubulawa kwenqwaba yamanye amakhosi esifundazweni iKwaZulu-Natal. Kusukela ngo-2012, angaphezu kwamahlanu amakhosi asedutshulwe ashona kulesi sifundazwe. Ngesonto eledlule uhulumeni wesifundazwe umemezele ukusungulwa kophiko oluzokulwa nokusocongwa kwabaholi bomdabu. 