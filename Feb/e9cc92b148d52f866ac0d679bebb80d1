MHLENGI SHANGASE KUKHALWA ngabahubhuza amanga basabise abangagomile ngomgomo weCovid-19 bethi uma uke wagoma ngeke usaba nenzalo uma ungowesifazane osemncane. Abahubhuza amanga kuthiwa bathi uma ungowesilisa awube usalulangazalela ucansi uma uke wagomela leli gciwane. Lokhu kuvezwe nguNgqongqoshe wezeMpilo KwaZulu-Natal uNksz Nomagugu Simelane, othe babhekene nenkinga yokuthi kumele babhule umlilo walaba abahubhuza amanga  ngomgomo. Uthe lokhu kwenza abangagomile babe manqika ukuyogoma. “Sikhathazekile futhi siyabaxwayisa abaqamba amanga bakhulume izinto ezingelona iqiniso ezisabalele emiphakathini yethu, ezenza abantu bangayi kogoma. Bathi uma ungowesifazane osemncane uma uke wagoma ngeke usabathola abantwana. Uma ungowesilisa usugomile, ngeke usalulangazalela ucansi.” Uthe bangu-4.7 million abantu asebegomele leli gciwane kulesi sifundazwe. “Izibalo zabahaqekayo ziyehla njengoba ngosuku sebengu-500, ekubeni ngesikhathi sesivuvu sesine bebengu-4 500 abebehaqeka nsuku zonke. Sifuna ukuxwayisa abantu ukuthi bagome ngoba noma lezi zibalo zehla kodwa leli gciwane ngeke ulazi lingavumbuka selinamandla, selibulala kakhulu.” Uthe abantu abangenwa yileli gciwane abaneminyaka esukela kwemihlanu kuya kwengu-35. “Uma lezi zibalo zingehli maduzane singabona isivuvu sesihlanu. Yingakho sinxusa ukuthi abantu baqhubeke bagomele leli gciwane.” Uthe uma igciwane selidlulile amawodi abesetshenziselwa ukugcina abanegciwane azosetshenziselwa ukugcina abagula kakhulu. Uqhube wathi basebenza namakhosi, abadlali bebhola, ongqongqoshe abahlukene abangoshampeni ezifundeni zabo ukugqugquzela abantu ukuthi baqhubeke bagome. Khonamanjalo uNgqongqoshe kazwelonke wezeMpilo uDkt Joe Phaahla, uthe ingu-31.2 million imigomo abasayikhiphile. Uthe abantu abaqhubeke bagome uma kungukuthi bafuna kuvulwe izinto ezifana nokuthi baye ezinkundleni. “Uma ubheka amazwe avule ezemidlalo abantu bakwazi ukuya ezinkundleni, u-70% wabantu bakhona sebegomile. Nathi asiqhubeke sigome njengoba besacela ku-48% kuphela abantu abakhulile abasagomile.” Uthe njengoba kuleli abantu abaningi kungabantu abancane, kubalulekile ukuthi bagomele igciwane. “Abantu abaningi kuleli abaphakathi kuka-18 no-35, mancane amathuba okuthi bagule noma babulawe yigciwane kodwa akusho ukuthi ngeke libangene. Yingakho kubalulekile ukuthi bagome, ngoba cishe u-12 million walaba bantu awukagomi.” 