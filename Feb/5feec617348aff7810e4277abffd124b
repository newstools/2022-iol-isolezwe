LIPHUME ngaphandle kokubekwa icala, ikhansela le-IFP kuMasipala eMkhambathini. Kuthiwa lithathwe ngamaphoyisa emagcekeni kamasipala, kunomhlangano wamakhansela. UMnuz Menzi Mkhize, ekhuluma neSolezwe, usole ukuthi amaphoyisa asetshenziswa ngabathile emva kokumshaqa, walaliswa esitokisini wadedelwa ngakusasa. Uchaza athi amaphoyisa amhlome imibuzo ngezenzo ezinodlame nokukhiywa kwezikhungo zokuvotisa KwaNyavu nyakenye, ngesikhathi kunokhetho lohulumeni basemakhaya. “Ngathathwa ngayogcinwa esitokisini, ngakhishwa ngakusasa.  Nalapho angizange ngibekwe cala kodwa ngavele ngadedelwa ngemva kokubuzwa imibuzo mayelana nodlame, engingakuqondi noma luhlanganiswa nepolitiki noma nombango wesihlalo sobukhosi okhona endaweni,” kusho uMkhize. Uthe ngesikhathi efika ezikhungweni kuvaliwe, wayengomunye wabaphatheka kabi ngoba wayekade esebenze kanzima ukukhankasela iqembu lakhe futhi kunguyena owayengenele esobukhansela. Ngakho uthi akakuqondi ukuthi wayengaba kanjani yingxenye yokuphazamisa ukuthi angavotelwa? “Ngendlela engangisebenze ngayo, ngangineqiniso lokuthi ngizoyinqoba i-ward, ngeshwa abantu abaningi abangavota ngenxa yalesiya simo. Nokho ngangingenawo amandla okuphikisa okufunwa abantu. Okungixakayo ukuthi kuza kanjani ukuthi ngibizwe ngobhongoza wokuthi abantu abangaphumi bayovota ekubeni ngangisekhaleni lokuvotelwa? “ ubuze kanje uMkhize. Ngemva kokusabalala kwezindaba zokuboshwa kukaMkhize, i-ANC KwaZulu-Natal, ikhiphe isitatimende igcizelela ukuthi akumele athole ibheyili ngoba kungenza kube nabathile abatholwa ukusatshiswa. UMnuz Blessed Gwala we-IFP, uthe ukudedelwa ngaphandle kokubekwa icala kukaMkhize, kuveza ngokusobala i-ANC yayilambele ukungcofa i-IFP. “Sasiqala ukuthi ukuboshwa komuntu kumenyezelwe yinhlangano yepolitiki kungakamemezeli amaphoyisa. Lokhu kuwuphawu lokuthi i-ANC, ngomlomo oyikhulumelayo esifundazweni uMnuz Nhlakanipho Ntombela, yayihlose ukuhudulela phansi igama le-IFP ingakalitholi iqiniso ngodaba,” kusho uGwala. Khonamanjalo, amalungu omphakathi azwelana nenkosi eyehliswa esikhundleni uSikhosiphi Mdluli, kuthiwa kusasa azomasha esuka emgwaqweni uPine ayophelela kuLong Market eMgungundlovu. Kulindeleke ukuthi kuqale ukulalelwa kwecala lombango wesihlalo sobukhosi, njengoba uMdluli amangalela uMnyango wezokuBusa ngokuBambisana nobuHoli boMdabu esifundazweni ngokumehlisa esihlalweni. Lokhu kuqinisekiswe yinduna yendawo, uMnuz Alpheus Mzolo. 