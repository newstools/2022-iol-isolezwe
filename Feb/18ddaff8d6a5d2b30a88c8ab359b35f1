LUZOQHUBEKA uhlelo lokucija intsha engu-7000 eyayifake izicelo zokuba ngamaphoyisa ngaphambi kukaMashi 2020. Lokhu kuvezwe ngamaphoyisa izolo esitatimendeni esithunyelelwe abezindaba. Uhlelo lokuqashwa kwala maphoyisa lwamiswa emva kokubheduka kweCovid-19 ngoba ukucijwa kwawo kwakubandakanya izindlela ezazishayisana nemigomo yeCovid-19. Okhulumela amaphoyisa, uColonel Athlenda Mathe, uthe emva kokuthi iKhabhinethi ithathe isinqumo sokubuyisela izwe esigabeni sokuqala, ubuholi bamaphoyisa buthathe isinqumo sokuthi kuqhutshekwe nohlelo lokuqashwa kwamaphoyisa amasha. UCol Mathe uthe uhlelo lokuqashwa lwase lusesigabeni esiphezulu ngoba labo abasebeqokiwe, base bedlulile kwezinye zezigaba zokucijwa, phakathi kwazo ukuhlungela ukuthi bakulungele yini ukuthi badlule esigabeni esilandelayo. Uthe njengoba sebenqume ukuqhubeka, abantu okuyibo abazothunyelelwa umqhafazo yilabo abase beziqalile ezinye zezigaba zokucijwa, abasebelinde ukuthi bayohlolwa ngokwezempilo. Le miqhafazo izobe ibazisa ukuthi kumele baye kuphi futhi nini. Uthe bayakhunjuzwa bonke abazoba yingxenye yohlelo ukuthi baphathe omazisi babo, izincwadi zokushayela uma umuntu enazo, isitifiketi sika-matric kanjalo neziqu zeNQF Level 6 uma benazo. Uthe uma kukhona lapho abangaqondi khona kahle, abaphuthume eziteshini zamaphoyisa okuyilapho abahambisa khona izicelo zabo. Unxuse abafisa ukwazi ngezikhala zamaphoyisa ukuthi bavakashele ku: www.saps.gov.za/careers.  