ISAZI sezomnotho sithi imigubho yoSuku Lwezithandani inyusa umnotho ezweni ngoba kukhona amabhizinisi angoqhibukhowe, aqhamuka uma sekuzogujwa lolu suku. USolwazi Bonke Dumisa, uthe kuyinto engangatshazwa ukuthi mningi umnotho ongena ezweni ngomgubho weValentine, ozobe ukusasa. “ Uma uzoqaphela enxanxatheleni yezitolo kuvamise ukuthi kube namabhizinisi aqhamuka uma sekuzoba yiValentine, aphinde anyamalale uma isidlulile. Lokho uzokubona uma ungase uye ezinxanxatheleni zezitolo. Ngokuhamba kwesikhathi uzobona esenyamalele. Nezimbali ezijwayele ukuthi zibize uR500, ziyanyuka. Ungathuki uma usufika sezibiza uR1 500. “Lokho kuzobe kwenziwa wukuthi vele kuyaziwa ukuthi abantu bayazidinga, ukugubha lolu suku. Abantu bayayichitha imali impela ngalolu suku ukujabulisa izithandwa zabo. Angikungabazi futhi ukuthi izisefo, zizokhala zikhalile, ezitolo abantu bethenga izipho,” kuchaza uSolwazi Dumisa. ULucky Gumbi wohlelo lwethelevishini iThe Gumbi’s ebidlala kwiSABC1, uthe uzolugubha lolu suku namakhosikazi akhe amabili. “ Asilenzi iphutha, sizoyigubha iValentine. Sizobe sisendaweni engasese sidla kamnandi. Ngeke sikwenze ukuhloba ngemibala yeValentine ngoba sikholwa ukuthi yinto yezingane leyo,” kusho uGumbi. Usomabhizinisi onesithembu samakhosikazi amane, uLucky Majola uthe uhlale elugubha lolu suku namakhosikazi akhe. “ Ngiqale ngokubathengela izipho lungakafiki usuku, ngabahambisela ngokwahlukana. Angifuni ukubapha izipho bendawonye ngoba kuzoba sengathi ngibenza izingane. NgeValentine sizobe sikwaMamkhulu sonke, futhi yilona suku esilusebenzisayo ukuthi sibe ndawonye,” kuchaza uMajola.  