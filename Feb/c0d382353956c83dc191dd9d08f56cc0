 NKOSIKHONA CELE AKASAZI ukuthi kumele enzenjani owesilisa waseXobho, othi sekuze kwaba amahlandla amane, beshona abantu besifazane abalobolile futhi ngendlela efanayo yokuphathwa yikhanda maqede kubenele. UMnuz Mzwanele Nkosi (53), uthi ngo-2016 walobola owesifazane waseMzimkhulu, kwathi sekusele usuku ngaphambi komshado wakhala ngekhanda elinkenkethayo, lagcina limnqobile. “Inhliziyo yami yaba buhlungu ngazibuza ukuthi ngenzeni kuNkulunkulu. Okwadala ukuthi kube nzima ukuthi ngase ngikhokhele ihholo lomshado noMfundisi owayezosishadisa. Konke lokho kwacwila kanjalo,’’ kuchaza uNkosi. Ngenxa yokuthi akulahlwa mbeleko ngakufelwa, uthi uthathe isinqumo sokuthi alobole enye intokazi ekupheleni kuka-2017.  Uthi nayo wayilobola wazishaya zaphelela kubo, eMnambithi. Uthi ngemuva kwezinsuku eziwu-10 evelile kubo, yakhala ngekhanda kwayenela. “Le nto yaqala yangiphatha kabi ngazibuza ukuthi kwenzekani? Ngathatha isinqumo sokuba ngiye kwababonayo. Ngaya kwenye inyanga eyaziwayo eXobho, yangikhokhisa imali eshisiwe yathi mangikhululeke, mangiphinde ngithathe,’’echaza. Uthi ngenxa yokuyethemba ngenxa yedumela layo, wanquma ukuthi azame ngo-2019 ngoJanuwari. Uthi lapho ubeselobola elekelelwa ngabafowabo okuyibona ababemxhasa ngemali. Uthi wayeselobola intombi yaseNdwedwe. Uthi nayo kuthe sekuphele izinyanga ezimbalwa eyilobolile yamtshela ukuthi iphethwe yikhanda, yagcina ishonile. “Ikhanda lami lavele lazula ngabona kahle ukuthi kulukhuni ukuba yindoda.” Ngonyaka owedlule ngo-2021 uye kwenye inyanga edumile nayo yamkhokhisa imali eshisiwe yamtshela ukuthi ufike ekugcineni. Uthi okwadala ukuthi ayethembe inyanga ukuthi ngesikhathi imhlolelela, yayishaya ngqo esikhonkosini ibiza abantu ngamagama nezibongo. “Ngiphinde ngalobola, ngikhuluma nawe nje, akasekho owesifazane engimlobolile. Sengithathe isinqumo sokuthi ngime ngoba izingane zabantu kufana nokuthi ngiyazibulala,’’ kubalisa yena. Uthi okudala ukuthi kube nzima ukuthi kunowesifazane abehlekisana naye osanda kushona, uthi yena akazange akhale ngekhanda kodwa wagingqika nemoto. Uthi nalapho usola sengathi ushone ngoba ubethandana naye. Uthe manje ayikho into afisa ukuthi imhlanganise nabelaphi bendabuko ngoba bonke bamqothe inqwaba yemali. Kodwa behluleka ukumsiza. Uveze ukuthi ubhekise amabombo eMalawi, wathi “kunomsebenzi” awutholile khona. Uthi kodwa uyafisa ukuthi uma kukhona ongamqaqela le nkiyankiya amsize, usekhathele. UMnuz Bongani Gumede, oyisazi kwezamasiko futhi ongumelaphi wendabuko uthe kungenzeka ukuthi unkosikazi wokuqala wafa ngokuthwetshulwa. Wathi uma kunjalo bonke abazogana le ndoda, bazohamba emhlabeni ngoba uzobe ebabona njengezitha zakhe ezimdlela indoda. Uthe akame manje ukuganwa ngoba le nto iwumkhokha ozogcina sewuthatha naye uqobo. Uthe uma kungatholakala umnyombo wokushona kukankosikazi wokuqala, maqede kuyiwe emathuneni abo bonke kuhlolwe ukuthi bahamba kanjani, nakanjani impendulo ingatholakala. 