AMAPHOYISA aphenya ngecala lokudutshulwa kubulawe usomatekisi  ngesikhathi ezihlalele emotweni yakhe. Inkampani yonogada, iReaction Unit South Africa (Rusa) ithe ithole umbiko ngezikhathi zantambama ngoLwesithathu ngosomatekisi osedutshuliwe emgwaqweni uWick, eVerulam. Okhulumela abakwaRusa, uMnuz Prem Balram, uthe babikelwe yiphoyisa ebelingekho emsebenzini ebelicela usizo emuva kokuthi umlisa obephethe isibhamu edubule ebhekise kumshayeli wemoto ebipake eduze naye. “Ngesikhathi kufika abosizo oluphuthumayo bathole isidumbu somlisa eceleni kwemoto yakhe emhlophe, iToyota Corolla. Ubenamanxeba okudutshulwa ekhanda, ebusweni nasemqaleni,” kusho uBalram. Uthe abazibonele kwenzeka isigameko bathi abasolwa bebehamba  ngemoto eyiChevrolet esilver enezinombolo zaseThekwini “Usomatekisi ushone ngaphambi kokufika kwabosizo oluphuthumayo, kwatholakala nesibhamu sakhe emotweni adutshulelwe kuyo,” kusho uBalram. Okhulumela amaphoyisa KwaZulu-Natal, uLt Colonel Nqobile Gwala, uthe kuvulwe icala lokubulala eliphenywa ngamaphoyisa aseVerulam. “Umlisa oneminyaka engu-37 ubeshayela ngasemgwaqweni uWick, eVerulam, ngesikhathi edutshulwa ngabantu abangaziwa. Utholwe enamanxeba okudutshulwa emzimbeni nasekhanda,” kusho uLt Colonel Gwala. Uthe imbangelo yokubulawa kwalo somatekisi ayaziwa. 