MHLENGI SHANGASE KUME nse ukusebenza kohlelo lokwazisa izitshudeni ezithole uxhaso, ezifaka izicelo kanjalo nalezo ezifaka iziphakamiso zokuthi zixhaswe kabusha yiNational Students’ Financial Aid Scheme, emuva kwezinkinga zobuchwepheshe. Abalesi sikhwama bathe bazomemezela uma lolu hlelo selubuyele esimeni njengoba iNSFAS Portal ingasebenzi emuva kokuba baningi abafaka izicelo kanjalo nalabo abalinde izimpendulo. Okhulumela lesi sikhwama, uMnuz Kagisho Mamabolo, uthe babhekene nenkinga yokuthi baningi abantu abangena kwi-myNSFAS Portal, okwenze yangasebenza. Uthe ngenxa yalokhu ngeke isebenze kusuka izolo baze bamemezele uma isibuyile. “Bonke abafake izicelo kanjalo nalabo abafake izicelo zokuthi kubuyekezwe ukuchithwa kwabo yilesi sikhwama, bazonikwa ithuba elithe xaxa uma lolu hlelo selusebenza.” Inhlangano emele imikhandlu yezitshudeni emanyuvesi, iSouth African Union of Students, ithe iyazi ngalezi zinkinga ezibhekene nalesi sikhwama. Okhulumela le nhlangano, uMnuz Asive Dlanjwa, uthe bayazi ukuthi lolu hlelo lwenze izitshudeni zangakwazi ukufaka izicelo noma ukuthola izimpendulo ngokuthi ziyaluthola uxhaso noma cha. Uthe bayaxhumana nabalesi sikhwama ngale nkinga. “Abalesi sikhwama bathe basebenza ngamandla ukulungisa izinkinga. Asazi ukuthi kuzothatha isikhathi esingakanani ukulungisa lesi simo. Sifuna ukwazisa izitshudeni ukuthi lezi zinkinga ngeke zibe nomthelela kulabo abafake izicelo kanjalo nalabo abalinde izimpendulo.” Unxuse abalinde izimpendulo ukuthi babekezele njengoba le nkinga ilungiswa. Kwenzeka lokhu nje izitshudeni emakolishi amakhono nasemanyuvesi zimatasa nohlelo lokubhalisa. Ezinye zilinda izimpendulo kulesi sikhwama ukuze zikwazi ukuthi zibhalise. Ngeledlule uNgqongqoshe weMfundo ePhakeme, uDkt Blade Nzimande, waqinisekisa isizwe ukuthi zonke izitshudeni okumele zithole uxhaso zizoluthola.