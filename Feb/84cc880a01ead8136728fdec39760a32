SIMPHIWE NGUBANE USIKAZA ukunqamula amanzi owaphakela isigodlo saKwaKhangelamankengane uMasipala iZululand ngenxa yesikweletu sikaR1.7 million. Lokhu kudalulwe yiMeya, uMnuz Thulasizwe Buthelezi, enkulumeni yayo izolo ekuseni eyethule emhlanganweni weKhabhinethi yesifundazwe obanjelwe eMayville, eThekwini. UButhelezi uthe umasipala ukweletwa lesi samba semali yiHhovisi likaNdunankulu okuyilona elibhekelele izindaba zasendlunkulu nokunakekelwa kwezigodlo. Udalule ukuthi kuyamangaza okwenziwa yiHhovisi likaNdunankulu athe liwakhokhelile ama-akhawunti amanzi azo zonke ezinye izigodlo zasendlunkulu ngaphandle kwesaKwaKhangelamankengane. “Kuyacaca ukuthi uNdunankulu (uMnuz Sihle Zikalala) ufuna ukuhlambalaza iNgonyama nesigodlo sayo ngokuthi enze umasipala ukuthi ufinyelele esinqumeni sokunqamula amanzi angakhokhelwe,” kusho uButhelezi. UButhelezi ube esecela leli hhovisi ukuthi liqinisekise ukuthi siyagcinwa isithunzi seSilo ngokukhokhela ukuphakelwa kwamanzi esigodlweni saso. Abezokuxhumana neHhovisi likaNdunankulu bebekade bethembise ukuthi bazophendula ngesitatimende kokushiwo uButhelezi izolo, kodwa kuze kwashaya isikhathi sokushicilela impendulo ingakafiki. 