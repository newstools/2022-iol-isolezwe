USABABAZA isihluku okubulewe ngaso ilungu lawo ebelinezinyanga ezine lizithwele umndeni waseMtshebheni, eNanda. Lo wesifazane kuthiwa unqunywe uqhoqhoqho nokuthiwa kwenziwe ngobenguyise wendodakazi yakhe eneminyaka eyisihlanu, ezintatha zayizolo. Ilungu Iomndeni kamufi, lithe umsolwa ufike kubo wazihlalisa nomufi obese kuphele cishe unyaka bahlukana naye, wazixoxisa naye into engekho. “Kuthe emva kwesikhathi efikile, waqala wamjikela. Ebebesekameleni elincikene nelikamufi, bamuzwe ekhala ethi umsolwa uyamlimaza kodwa wabuye wathula. Siyacabanga ukuthi umvale umlomo, wangabe esakwazi ukuthi aqhubeke akhale isikhathi eside ukuze amalungu omndeni abe khona angasheshe abone ukuthi impilo kamufi isengcupheni.” Uthe kuze kwathi emva kwesikhashana, elinye ilungu lomndeni seliphuma liyobheka, lamfica umufi ewele ngasemnyango nokuyilapho ethulele khona, eseshaye wachitha umsolwa. Uthe umsolwa ubevele emhlukumeza umufi, emsola ngokuthi wamthelela ngegciwane lengculazi. Uvumile ukuthi umufi ubephila nalo igciwane. “Wazalwa enalo, elithatha kumama wakhe, naye ongasekho emhlabeni. Wayengamfihlelanga umsolwa ngesimo sakhe sokuphila negciwane ngaphambi kokuba bathandane.” Uthe umsolwa akazange abe nenkinga nokuthandana nomufi khona esebuvezile ubunjalo bakhe. “Asiqondi ukuthi kwahamba kwahamba kwenzakalani ngoba sigcine sesithola ukuthi useyamhlukumeza, usemphoqa ukuthi amnike awakhe amaphilisi okuthithibalisa igciwane ngoba wamthelela futhi yena angeke aye emtholampilo ayozilandela awakhe ngokwakhe,” kusho yena. Uthe isimo bese sisibi ngendlela yokuthi ubesekuqonda umufi ukuthi ukuze asindise impilo yakhe kufanele nakanjani amnike umsolwa amaphilisi akhe. “Bagcine behlukana, sekuphele unyaka. Umufi uthole omunye umuntu azwane naye, waze wakhulelwa. Ingane yakhe le abulawe nayo eyikhulelwe.” Uthe banovalo lokuthi umufi angabuya azobenzakalisa njengoba esagcwele amathafa nje njengoba bengabantu besifazane kuphela ekhaya. Okhulumela amaphoyisa KwaZulu-Natal uColonel Thembeka Mbele usiqinisekisile esigameko sokubulawa kukamufi. "Ngokolwazi esilutholile kobekhona ngesikhathi kwenzeka isigameko, uthe umsolwa uhlala KwaMashu, eSiyanda kodwa ungowokuzalwa eCabhane eMthwalume. Amaphiyisa azamile ukumfuna umsolwa eSiyanda kodwa wangatholakala. Umufi ubenezinyanga ezine ekhulelwe," kusho uCol Mbele. Uthe okwamanje amaphoyisa asalandela umkhondo walomsolwa obaleke wayobhaca. Uthe kuvulwe icala lokubulala esiteshini samaphoyisa saseNanda.