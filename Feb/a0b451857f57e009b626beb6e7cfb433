UKUBONA abantu bekhokha imali eshisiwe ngokungcwaba izihlobo zabo, uthi yikhona okwenza wavula ibhizinisi labangcwabi, uMnuz Mboneni Mnguni (46), weMangunwini Funeral Services. Uthe ngesikhathi eliqala wayefuna ukuzingcwabela izihlobo zakhe nomndeni ngoba esaba ukukhokha imali enkulu, ekhokhwa ngabantu uma bengcwaba. Uveze ukuthi ubengazitsheli ukuthi usengena ebhizinisini ngoba ubenamatekisi ngaleso sikhathi, okuyilona bhizinisi ayethembele kulona. “ Ngiqale ukuqaphela sengiphakathi kulona ukuthi yibhizinisi leli engingaphila ngalo. Ngingene, ngingenalo ulwazi olwanele ngalo kodwa ngangifuna ukuthi ngikwazi ukungcwaba izihlobo zami nomndeni. Uma sengiphakathi kulona, ngaqaphela ukuthi yibhizinisi okumele ngiphile ngalo. Lithe uma liqala lithuthuka ngenxa yolwazi ebese nginalo, nganquma ukuphuma endimeni yamatekisi, ngigxile kulona. Kumanje senginamagatsha amathathu okungeliseThekwini lapho laqala khona, eliseMgungundlovu neliseMzimkhulu. Kuwona wonke amagatsha sengiqashe abantu abangu-16 abasebenza ngokugcwele,” kusho uMnguni. Uthe okwenza wangangabaza ukuthi aphume ebhizinisini lamatekisi ukubona izinkinga eziba kuleli bhizinisi futhi nabantu bengakhuli babe badala ngenxa yokuthi kubuye kuliwe. Elamatekisi uthe wayeliqale ngo-2009 kodwa waphuma kulona eseqala elokungcwaba ngo-2013. Ekhula uMnguni uthe wayefuna ukuba ngudokotela. “ Ubaba wayeyinyanga. Mina ngaba nesifiso sokuthi ngibe ngudokotela ngoba ngangifuna ukuqhuba ubudokotela ngendlela yasentshonalanga. Ngebhadi leso sifiso sami asiphumelelanga. Ngigcine sengilapha ngokwesintu kodwa akuyona engangiyibeke phambili ukuthi ngifuna ukuyenza kodwa kwazenzekela nje. Ukungena ekulapheni kungenxa yokuthi bengiba nenkinga yokuphelelwa yimali uma ngike ngangena emakhazeni njengoba nginebhizinisi lokungcwaba. Ngangena ngoba ngifuna ukuthi ngikwazi ukuzilapha ukuze ngingaphazamiseki ebhizinisini lami,” usho kanje. Uthe waphoqeleka ukuthi athathe omunye wakubo ukuthi kube nguyena ohamba phambili kuleli bhizinisi ukuze agweme ukungena emakhazeni, lapho kulele khona abangasekho. Ngokuhamba kwesikhathi uthe ubonile ukuthi ngeke kumsize ukuthi ahambele kude nebhizinisi lakhe waqala ngokuzilapha ukuze ibhizinisi lingaphazamiseki. Ngaphandle kwebhizinisi uMnguni, uthe usanda kungena nasemculweni kamaskandi afakwe kuwona nguPhuzekhemesi njengoba engumzala wakhe. Emculweni ubizwa ngeZemamba Emnyama. Uveze ukuthi ungumhleli wemicimbi. Maduze uthe uzovula ibandla lakhe ngenxa yokuthi uyabona ukuthi unogcobo. Lokho uthe kwenziwa wukuthi wonke amabandla avakashela kuwona ufike agcotshwe ukuba ngumfundisi. Ekhuluma ngempilo yakhe uMnguni uthe ungowaKwaDumisa, eMkhomazi. Uzalwa nguMnuz Mthunyelwa Mnguni, ongasekho emhlabeni noNkk Velile Mnguni, uMaChiliza osaphila. Uyingane yesine ezinganeni zakwabo ezinhlanu. Ushadelwe nguNkk Buyi Mnguni, uMaMkhize kanti banezingane eziyisithupha. Amabanga aphansi uwaqale eNkanini Primary waya eMtholi Primary. Amabanga aphakeme uwafunde eSivelile Secondary kodwa wagcina kwaGrade 11. Uke wasebenza eCambridge, eSiphingo ngaphambi kokuba angene emabhizinisini. Kafushane ngoMnguni: –Uthanda okwesintu nenyama eyosiwe nesiphuzo esipholile namanzi –Useke waya eMozambique, Nigeria naseSwazini –Into eyake yamphatha kabi kakhulu, wukushona kukayise –Okwake kwamjabulisa ukuthenga imoto yokuqala, iCressida –Ukhonze kakhulu izingane zakhe –Uthanda ukulalela uSigiya Ngengoma kuKhozi FM nokubuka  imidlalo yethelevishini –UnamaMercedes Benz amathathu, Toyota Double Cab Hilux ne-Amarok –Ungumlandeli weKaizer Chiefs neManchester United