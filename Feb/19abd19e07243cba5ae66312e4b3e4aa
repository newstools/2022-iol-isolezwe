KUKHONYE iNFP okhethweni  lokuchibiyela lohulumeni basekhaya obelusezindaweni ezahlukene KwaZulu-Natal. I-NFP inqobe kuma-ward amabili kwamane obekunokhetho lokuchibiyela kuwo. Lolu khetho belubanjwe ngenhloso yokuvala izikhala zalabo abanqoba ukhetho lohulumeni basekhaya lwangonyaka owedlule bengasekho. I-IFP  ne-ANC banqobe lawa amanye ama-ward. Le miphumela yakamumva ishiye izimeya ezimbili zaKwaZulu-Natal zihleli ngesinqa esisodwa. Eyokuqala imeya esale ihleli ngesinqa esisodwa imeya kaMasipala waKwaNongoma, uMnuz Albert Mncwango, lapho iNFP inqobe khona ama-ward amabili. I-NFP inqobe ku-ward 17 naku-20, nokunciphise izihlalo ze-IFP ebusa lo masipala ngokubambisana. Kulo masipala iNFP ibambisene ne-ANC, banezihlalo ezingu-22. I-IFP yona ibambisene ne-EFF neNAFP, kanti bona banezihlalo ezingu-23. Enye imeya ehleli ngesinqae esisodwa imeya kaMasipala wasoKhahlamba, uMnuz Vikizitha Mlotshwa, we-Apemo. Kunqobe i-IFP okhethweni lokuchibiyela obelukulo mkhandlu, nokuyenza kube yiyo enezihlalo eziningi kulo masipala. Ukuthatha kwe-IFP lo mkhandlu kuncike ekutheni ithole ukwesekwa amaqembu amancane njengoba izihlalo zayo zingenele ukuthi ingabusa ngokuzimela. Izolo iNFP ibe nomgubho edolobheni KwaNongoma, ijabulela impumelelo yayo. Unobhala jikelele wale nhlangano, uMnuz Canaan Mdletshe, uthe ibamangazile impumelelo ababe nayo. "Besingalindele ukuthi sizowathatha womabili lama-ward. Besilindele ukuthi sizokwazi ukuthola noma eyodwa." UMdletshe uthe akangabazi ukuthi kuzoba noshintsho maduze ebuholini kuMasipala waKwaNongoma. UMdletshe uthe le miphumela ikhombisa ngokusobala ukuthi leli qembu liyakhula. "Siye okhethweni lwangonyaka odlule sinekhansela elilodwa vo. Emva kokhetho sathola amakhansela angu-54, manje sesinangu-56. Akekho umuntu obekade esinike ithuba." UMdletshe uthe le miphumela ifike ngesikhathi esihle njengoba inhlangano ilungiselela ukhetho lukazwelonke oluzokuba ngo-2024. Imizamo yokuthola ukuphawula kokhulumela i-IFP, uMnuz Mkhuleko Hlengwa, ayizange iphumelele njengoba ucingo lwakhe belukhala lungabanjwa, akawuphendulanga nomyalezo awuthunyelwe. Kanjalo nemizamo yokuthola ukuphawula kukaMlotshwa ayizange iphumelele njengoba ucingo lwakhe belungangeni. Khonamanjalo i-ANC inqobe ukhetho lokuchibiyela ku-ward 101 eThekwini. Kule ward kwakunqobe ilungu layo i-ANC, uMnuz Siyabonga Mkhize, owadutshulwa sekubalwa izinsuku kufike ukhetho lwangonyaka odlule. 