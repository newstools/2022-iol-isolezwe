KHETHA  SANGWENI  KULINDELEKE ukuthi kuphume isinqumo sofanele ukuhola ubukhosi bukaZulu ngoLwesithathu, eNkantolo eNkulu eMgungundlovu. IJaji uMjabuliseni Madondo, lizokhipha isinqumo esibhekwe ngabomvu. Izingede zeSolezwe ngeSonto, zilibikele ukuthi isinqumo sibhekwe ngabomvu kanti abaningi abathintekayo odabeni kabahlalisekile futhi bamagange. Izinhlangothi zaseNdlunkulu ezibangayo zatholana phezulu enkantolo ngenyanga edlule, sase sigodlwa isinqumo. Udaba lusingethwe yiJaji Madondo oyiPhini leNhloko yamaJaji KwaZulu-Natal, futhi uthathwa njengongoti kwezomthetho wesintu. Uhlangothi lweSilo uMisuzulu beluhlasela ngoqweqwe lommeli u-Advocate Griffith Madonsela. Uhlangothi lwabaphikisayo beluhlasela ngo-Advocate Nigel Redman, naye owugalagala. Umbango wesihlalo seSilo uqale emuva kokukhothama kweNgonyama uZwelithini kaBhekuzulu, ngoMashi wonyaka odlule, ngemva kokuxinwa wukugula. Ngemva nje, kokwebuza kukaMdlokombane, kulandele uNdlunkulu waKwaKhangelamankengane uMantfombi MaDlamini Zulu. UNdlunkulu wakhothama ekhonjiwe ukuthi nguyena ozobamba isihlalo isikhashana, bese kudluliswa amandla kulowo ozoqokwa. Umbango waqubuka sekuphakanyiswa iSilo uMisuzulu kaZwelithini, ozalwa nguNdlunkulu okhotheme. Uhlangothi oluphikisa ukubekwa kwakhe kuthiwa lufisa kubekwe izinyane leSilo elidala, uMntwana uSimakade Zulu. Icala lehlukene izigatshana, kukhona ingxenye yamazinyane akwaKhethomthandayo noNdlunkulu wakhona. Amazinyane asola ukuthi kwakokotelwa incwadi yamafa kanti uNdlunkulu ufuna uhhafu wamafa eSilo. Kulindeleke ukuthi isinqumo siphume ngoLwesithathu Mashi 2, eNkantolo eNkulu eMgungundlovu ngo-10 ekuseni. Kuthiwa inkantolo ithumele incwadi kubameli ibazisa ukuthi abasondele. Okhulumela iSilo, uMntwana Afrika Zulu, ukuqinisekisile ukufika kwencwadi. “Kunencwadi ethunyelelwe abameli baziswa ukuthi isinqumo siyaphuma ngoLwesithathu. Imbube izomenyezelwa, lokho asikungabazi thina ngoba siyalazi iqiniso. Sifisa ukuncoma igalelo likaMntwana waKwaPhindangene, uNdunankulu wesizwe ngoba ukube akekho angiboni ukuthi ngabe silapha esikhona. Amandla omuntu awadliwa. Likhulu iqhaza likandunankulu esizweni,’’ kusho uMntwana Afrika. UMntwana uMbonisi Zulu wohlangothi oluphikisayo, uzanywe kaningi ocingweni lungabanjwa washiyelwa nomyalezo wangaphendula.