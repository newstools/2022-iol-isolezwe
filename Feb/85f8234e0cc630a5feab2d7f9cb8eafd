SIMPHIWE NGUBANE BALUBIKE kwiphini leMeya yeTheku usizi nobunzima obulethwa ukungabi nazo izindlu abahlali basemijondolo iBanana City, eResevior Hills, eThekwini. UMnuz Philani Mavundla ufakane imilomo nalabahlali emhlanganweni obukule ndawo  ngoMgqibelo ekuseni. Laba bantu bakhale ngokubanjiswa udonga umkhandlu isikhathi eside owabathembisa ukubakhela izindlu zomxhaso okuyinto abathi bayizwa ngendaba. Zikhona izindlu esezimisiwe izindonga zangafulelwa umsebenzi wokuzakha awuphothuliwe. Abahlali basole umkhandlu ngokushaya ngonyawu lonwabu ekubakheleni izindlu okuthiwa kwaqalwa eminyakeni edlule kwaphinde kwamiswa ngenxa yezinkinga. UNksz Zama Nzama ongumhlali waseBanana City, uthe abayiboni inqubekela phambili selokhu kwaqalwa uhlelo lokuthi bakhelwe izindlu. Uthe kuyambiwa kugcine kuphelela lapho. Umphakathi udinwe waze wathi awusafuni muntu kamasipala ngaphandle kwemeya noma iphini layo azowunika izimpendulo,” kusho uNksz Nzama. Omunye umhlali uMnuz Thabiso Majozi, uthe inkinga yaqala kuhlongozwa ukuthi bazothuthelwa eNew Germany kodwa umphakathi walapho wathi awubafuni ngoba wonke umuntu onenkinga ulethwa endaweni yawo. “Sekuze kwaxabana abahlali basemijondolo ehlukene bebanga izindlu ezingakakhiwa. Into edala umsindo manje ukuthi wonke umhlali ufuna ukwakhelwa indlu,” kusho uMajozi. Inhloko yophiko lwezokuHlaliswa kwaBantu kulo mkhandlu, uMnuz Lawrence Pato uthe abahlali abafuni ukusuka kule ndawo bayohlaliswa koLindela okwesikhashana ngesikathi bakhelwa izindlu. Uthe abantu bafuna ukuqale banikwe isiqiniseko sokuthi ibona ngempela abazothola lezindlu ezakhiwayo. “Lukhona uhlelo lokuthola ukuthi bangaki abantu okumele sibakhele ngoba abanye abahlali beze kule ndawo ngokuzofunda enyuvesi abanye ngemisebenzi,” kusho uPato. UMavundla uthe emva kokukhethelwa ekomitini elibhekele ukuhlaliswa kwabantu nyakenye, babuke izinhlelo ezikhona bathola nolwaseBanana City. Uthe umsebenzi wokwakhela abantu izindlu kule ndawo waqalwa ngo-Okthoba 16, 2020 kodwa kwavela izinkinga lwase luyamiswa. “Ithimba lethu lafika lazobheka ukuthi usonkontileka usebenza kanjani nokuthi kwenzekani sathola nokuthi indawo ayivulelekile ukuze usonkontileka akwazi ukusebenza kalula. Azihlangananga nezinombolo zokuthi kwakhelwa abantu abangakhi izindlu ingakho ngizifikele mathupha ukufakana umlomo nomphakathi,” kusho uMvundla. 