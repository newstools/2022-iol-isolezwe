AKASABULALI ubuthongo unina womfana waseMthungwini eNkandla onyamalale ngendlela engaqondakali ngoLwesihlanu. ULusakhanya Mkhize (2) ulahleke kwamakhelwane wakhe, lapho unina abemshiye khona ngesikhathi eya etohweni. Echazela Isolezwe unina womfana, uNksz Nonto Mkhize (25) uthe uLusa ulahleke ngosuku lwesibili emshiye kwamakhelwane ukuthi bamgade. UNksz Mkhize osebenza njengomelekeleli wothisha esikoleni sendawo, iMthungwini High, uthe ngokujwayelekile, uLusa uvame ukusala nodadewabo omncane. Uthe kodwa ngoLwesine nangosuku lwesigameko, waphoqeleka ukuthi ayomcelela kumakhewane wakhe ngoba udadewabo wayenendlela. UthE ngosuku lwesigameko uthole umyalezo ngezikhathi zasemini, uvela kumakhelwane emtshela ukuthi ingane inyamalele. “Yize noma ngingazitshelanga ukuthi baqinisile, kodwa angipholisanga maseko, ngaphuthuma khona ngemoto engayithola masinyane. Uma ngifika khona ngifika umakhelwane obemgadile uyakhala, uthi ingane ilahlekile. Kwase kukhona nabanye omakhelwane, kuthiwa selokhu kuqalwe ngabo-9 kufunwa ULusa kodwa engatholakali,” kusho uNksz Mkhize. Uthi amchazele kona umakhelwane ukuthi uLusa waphuma ehambe ekhala ethi ufuna unina. Uthi umakhelwane wamtshela ukuthi wathuma izingane ezincane ukuthi zimlandele ziyomlanda, kodwa zabuya zathi uyanqaba. “Wathi kuthe uma zingabuyi naye izingane zithi uyanqaba, kwathunyelwa umuntu omdala ukuthi ayomlanda, kodwa akabange esambona ukuthi uphelelephi,” kusho uNksz Mkhize. Uthe akasabulali ubuthongo ngenxa yokukhathazeka ngokulahleka kwengane yakhe. “Akukho lapho okungabhekiwe khona kodwa lutho akatholakali. Ngisangene ikhanda, angiqondi ukuthi kwenzekeni enganeni yami,” kusho uNksz Mkhize. Okhulumela amaphoyisa KwaZulu-Natal uLieutenant Colonel Nqobile Gwala uthe  kuvulwe idokodo lokulahleka komuntu esiteshini samaphoyisa saseKombe.  