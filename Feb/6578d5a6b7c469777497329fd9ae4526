KHETHA  SANGWENI UZOFIHLWA yidlanzana lomndeni nabangani uRikhado Muziwendlovu Chifaro Makhado (34), obaziwa ngoRicky Rick. Isitatimende esithunyelwe ngumndeni sidalule ukuthi uRicky Rick uzongcwatshwa ngoLwesibili, phakathi kuka-10 kuya ku-12. Umngcwabo uzobe useGoli, endaweni engadalulwanga. Umndeni uthe izinkumbi zingakhathazeki ngoba umngcwabo uzosakazwa ngezobuchwepheshe. Inkonzo yesikhumbuzo ingoLwesihlanu.  Kulokhu kukhalwe njalo ezinkundleni zokuxhumana, abantu bethi bafe olwembiza ngoRicky Rick. URicky Rick ushone ngoLwesithathu ekuseni, esemzini wakhe kanti kusabalele ukuthi uzibulele. Umndeni wakhe awufunanga ukucacisa maqondana nembangela yokushona kwakhe. Ubedume ngezingoma ezifana nethi Sidla Ukotini kanti abaningi bebethanda ukuswenka kwakhe ngesitayela esehlukile. Uke wabamba iqhaza nasezingomeni zabanye abaculi, wagqama kakhuli engomeni kaBig Zulu. UBig Zulu ubesondelene kakhulu nomufi, wenze ingoma yokumhlonipha. Uthe uzozikhumbula izikhathi ezimnandi ababenazo naye futhi akakakholwa wukuthi akasekho. UBig Zulu uthi uRicky Rick ubefana nomholi kubaculi abaningi. “ Usize inqwaba yabaculi futhi ubefana nobaba kithina, siyizintandane ngaphandle kwakhe. Ingoma engimhlonipha ngayo ingifikele ngesikhathi kungalaleki, ngavele ngabona ukuthi angingene estudiyo. Silimele kakhulu ngokuhamba kwakhe,’’ kusho uBig Zulu. Usebenze naye engomeni eyadla ubhedu ethi Imali Eningi  lapho uRicky Rick, engena eshibilika ngesiNgisi. UBig Zulu uthi wacela uRicky Rick ukuthi azongena engomeni ukuze nabanye abathanda umculo wesingisi bakwazi ukuyilalela, nabathanda isiZulu. Yashisa izikhotha ingoma yaze yaba sohlwini lwezingoma ebezibanga isicoco sokwehlukanisa unyaka emsakazweni Ukhozi FM. Kule ngoma bebehambisana neciko Intaba yaseDubai.