UKUVULWA kwezikole kuphazamise ukwehla kwezibalo zabahaqwe yiCovid-19 kwaba nezifundazwe izibalo ezenyukayo kuzo. Lokhu kushiwo uNgqongqoshe wezeMpilo, uDkt Joe Phaahla, ngesikhathi enza umbiko ngesimo seCovid-19 ngoLwesihlanu. UPhaahla uthe izibalo zabahaqwa yiCovid-19 bese zehla kodwa ukukhuphuka kwezibalo zabahaqwa yigciwane okwenzeke ezifundazweni ezivule kuqala izikole kushintshe isimo ezweni. "Isithombe esivezwa yizibalo zabahaqwa yigciwane emasontweni amabili edlule, senza ukuthi sibe nokudideka singabe sisaba nesiqiniseko sokuthi izibalo ziyehla ngoba kula masonto kube nokwenyuka kwezibalo kanti bese sithi seziyehla okusho ukuthi sesiyaphuma kulesi siwombe sesine. Kula masonto amabili izibalo zehle ngo-0.3% kuphela,"  kusho uDkt Phaahla. Njengamanje izinga lokutheleleka kwabantu ngeCovid-19 kuleli limi lingaphezulu kuka-10% kanti izinga elithathwa njengelemukelekile lokutheleleka kwabantu ngaleli gciwane u-5%. Uthe lokhu abaqali ukukubona nanyakenye lwenzekile ngesikhathi kuvulwa izikole. "Ngesikhathi samaholidi noma ngesikhathi abantu bebuya emaholidini izibalo ziyenyuka. Ezifundazweni izikole ezivule kuqala ziyenyuka izibalo kulezi zifundazwe ezivule kamuva asikakawuboni umehluko,"  kusho yena. Uthe bayakuqaphela ukuthi izibalo zabantu abahaqwa i-Omicron entsha iBA.2 ziyakhula wathi abezempilo basiqaphile isimo. Uqhube wathi isiwombe sesihlanu sokuhlasela kweCovid-19 kulindeleke ukuthi sibe ebusika. UDkt Michelle Groome, wesikhungo esibhekelele izifo ezithathelanayo  iNational Institute for Communicable Diseases (NICD), uthe selokhu kuvulwe izikole ziyenyuka izibalo zabaneminyaka emihlanu kuya kwengu-19 abahaqekayo. "Izifundazwe esibona ukukhula kwezibalo kuzo, iNorth West, iFree State, iMpumalanga, iGauteng neLimpopo, ezifundazweni ezisogwini akukho ukwenyuka esikubonayo,"  kusho yena. Uqhube wathi abantu abaningi basahaqwa iBA.1 kuleli kodwa isibalo sabahaqwa iBA.2 siyakhula. " Okwamanje asiboni ukuthi kuzoba khona umehluko  wokuthi umuntu uhaqwe yiBA.1 noma iBA.2 uma egula kodwa sisasiqaphile isimo,"  kusho  uDkt Groome. 