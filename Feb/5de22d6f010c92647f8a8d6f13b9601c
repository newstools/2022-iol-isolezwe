KUBE manzi phansi eNkantolo eNkulu yaseGoli ngoLwesithathu, ngesikhathi umsunguli we-Economic Freedom Fighters (EFF), uMnuz Julius Malema, ethula ubufakazi bakhe. KUBE manzi phansi eNkantolo eNkulu yaseGoli, ngesikhathi umsunguli we-Economic Freedom Fighters (EFF), uMnuz Julius Malema, ethula ubufakazi bakhe. UMalema, uMbuyiseni Ndlozi ne-EFF badonselwa enkantolo yiqembu i-AfriForum ibasola ngokuphehla udlame ngokucula iculo elithi Dubul’iBhunu. I-AfroForum ifuna ukuthi inkantolo ithole iqembu le-EFF nabaholi bayo benecala lokwenza inkulumo enenzondo, bavinjwe ukuthi bangaphinde balicule leli culo, baxolise, baphinde bakhokhe inhlawulo kaR500 000. I-AfriForum isilethe ofakazi abayisihlanu ukuthi bazokwethula ubufakazi babo. Ngesikhathi ezovela kule nkantolo uMalema, ubekhashwe yizikhulu zeqembu. Phakathi kwazo bekukhona uNobhala Jikelele, uMnuz Marshall Dlamini, iphini lakhe uNkk Poppy Mailola, uSihlalo uNkk Veronica Mente noMgcinimafa Jikilele, uNkk Omphile Maotwe. Ngaphambi kokuthi uMalema aphoswe imibuzo wumshushisi, inkantolo idlale ama-video ambalwa lapho uMalema okuthiwa wayecula khona leli culo. Ebuzwa uMalema ukuthi uwabonile yini kahle ama-video amkhombisa elicula, uphendule wathi, “yebo.” Uthe uma ebuzwa ukuthi uliculile leli culo, wathi: “Cha. Ngicabanga ukuthi nibize umuntu ongafanele kule nkantolo.” Echaza uMalema uthe kama-video abamdlalele wona, akukho lapho yena ecula khona iculo ezinezinhlamvu ezithi Dubul’iBhunu. Eqhubeka echaza, uMalema uthe labo abeza ngaphambi kwabo kwezepolitiki, babatshela ukuthi kunomehluko phakathi kweculo nengoma. Uthe iculo liba nomnkenenezo, kube khona umuntu oliholayo, kanti lokhu yena owayekwenza kuma-video abamdlalele wona, ukuhuba ingoma, abalandeli bakhe bemvumela. Abalandeli be-EFF bebephume ngobuningi bezomeseka. Ukulalelwa kwaleli cala kuyaqhubeka. 