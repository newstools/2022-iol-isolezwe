UHLELA ukuphonsela inselelo ukunqatshelwa kwakhe ibheyili osolwa ngokushisa iPhalamende, uMnuz Zandile Mafe. Lokhu kuvezwe ummeli wakhe, uMnuz Luvuyo Godla. UGodla ukuveze lokhu ngesikhathi ekhuluma nabezindaba emva kokuthi  inkantolo yeMantshi eCape Town ichithe isicelo sikaMafe sebheyili. Ngolwesihlanu iJaji Michelle Adams, lichithe isicelo sikaMafe likhala ngokuthi uhlulekile ukuvezela inkantolo izizathu zokuthi kungani kufanele adedelwe ngebheyili. UGodla uthe nakuba besamukela lesi sinqumo senkantolo, kepha lokho ngeke kubavimbe ekutheni basidlulisele phambili. UGodla uthe bazonikela enkantolo eNkulu eCape Town, lapho bezophonsela khona inselelo isinqumo. “Umthetho uyasinikeza igunya lokuthi sisidlulisele phambili isinqumo uma singajabule ngaso. Sizimisele ukusebenzisa lelo lungelo lethu.” Uphiko lwezokushushisa, iNational Prosecuting Authority (NPA), lusamukele isinqumo. Okhulumela iNPA esifundazweni iWestern Cape, uMnuz Eric Ntabazalila, uthe bebevele bengahambisani nokuthi uMafe adedelwe ngebheyili. Uthe uMafe uyingozi emphakathini. Phambilini uMshushisi uMnuz Mervyn Menigo, wayeshaya phansi ngonyawo ethi uMafe akufanele nhlobo anikwe ibheyili ngoba uMbuso unecala eliqine ngokwanele. Wathi amacala athweswe uMafe aqine kakhulu futhi aqiniswa wubufakazi. “Izinsolo ezibekwa umsolwa ziyaphatheka futhi ziqinile,” kusho uMenigo. Kuvele ukuthi uMafe wathenga uphethroli egaraji eBellville, wasebenzisa wona ukuze ashise iPhalamende ngamaphepha nangamabhokisi,” kusho uMenigo. UMenigo wathi akusiwo umsebenzi woMbuso ukuthi unikeze ubufakazi bokuthi uMafe kumfanele yini ukunikwa ibheyili? Wathi ubufakazi obuqoshwe kwi-video buyamthinta uMafe. “Lapho engivumelana khona nommangalelwa ukuthi isicelo sebheyili akufanele siqule icala ngaphambi kokuqalwa kwecala lobugebengu. Kodwa uMbuso unombono wokuqala othi umsolwa unecala ngakho ngenza isethulo sokuthi angayinikwa ibheyili,” kusho uMenigo. Ngesikhathi kuqhubeka isicelo sebheyili, uMafe wenqaba ukuphendula imibuzo ngobufakazi obumthintayo ngokusha kwePhalamende.  