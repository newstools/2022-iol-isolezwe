 KUSHAQEKE umphakathi waKwaMashu kuminza umfana (7) ngoLwesithathu ntambama, emadamini okubhabhadisa abazalwane ebandleni laseChibini, iSt John's Apostolic Faith Mission. Kuthiwa isidumbu sikaMxolisi Dlamini (7), ophume kubo eyodlala, sitholakale sintanta sodwa emanzini sintanta sodwa emanzini kungekho muntu endaweni yesigameko. Umthombo wephephandaba, uthi amalungu omphakathi asamangele ngesigameko sokuminza komfanyana esontweni. "Lolu daba lusishiye sithukile sonke. Akuqondakali ukuthi izingane zichushe kuphi ngoba kuvamise ukuthi kube nabazalwane emagcekeni ebandla. Kumuncu futhi kubuhlungu ngoba nogogo obehlala nengane unenkinga yokungaboni emehlweni. Ngakho- ke akulula ukuthi umuntu omdala onenkinga yamehlo akwazi ukulawula ingane," kubeka umthombo. Ugogo kamufi, uNkk Fikile Dlamini (55), uthe umndeni ubuhlungu ngesigameko esiwehlele futhi kuzothatha isikhathi ukuthi kudlule ezinhliziyweni zabo. "Asilalanga ngoLwesithathu sithungatha umzukulu. Size sathola isidumbu sakhe ngoLwesine emakhazeni asePhonenix, abegcinwe kuwo. Akuqondakali ukuthi kwenzekeni kodwa siyasola ukuthi izingane zingene ngokuntshontsha esontweni ziyobhukuda," kuchaza uNkk Dlamini. Uqhube wathi, abazalwane baseSt John's Apolistic Faith Mission baxhumane nomndeni ngenhloso yokuwulekelela ngohlelo lomngcwabo. Uthe bamukele uxhaso lukaR2000 ngoba bebenenkinga yokuthola izimoto ezizothutha abantu abafisa ukubaphelezela. Inkonzo yomngcwabo kaMxolisi, ezobanjwa namhlanje iseBhamshela, eNdwedwe. Ethintwa owesilisa okhonza ebandleni, unqabile ukuphawula ngodaba. “Ngeke ngiphawule lutho ngalolu daba ngoba lungaphezulu kwami. Angikwazi futhi ukukunika inombolo kababa. Kuzodingeka ukuthi uzokhuluma naye ubaba ukuze usizakale,” kusho owesilisa. Okhulumela amaphoyisa KwaZulu-Natal, uColonel Thembeka Mbele usiqinisekisile isigameko sokuminza komfana KwaMashu. "Amaphoyisa aphenya ngedolokodo lokufa, elivuliwe," kusho uCol Mbele  