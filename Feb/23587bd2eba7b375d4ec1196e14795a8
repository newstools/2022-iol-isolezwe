KUPHAZAMISEKE ukufunda esikoleni oHlange High abazali befuna kubuyiswe imali engu-R1 200 abayikhokhe kulesi sikole kuqala unyaka. Abazali basola ukuthi uthishanhloko ubaqolile  wathi akukhokhwe  uR1 200 noR300,  athe owokuthenga izincwadi ekubeni umnyango isikole wasifaka ngaphansi kwezikole okungakhokhwa kuzo. Ngaphezu kwalokho bafuna ukuthi uMnyango wezeMfundo kulesi sifundazwe wethule umbiko ngophenyo abathi lwenziwa ngalesi sikole oluthinta ukudliwa kwemali okwakusolwa ukuthi kwenziwa nguthishanhloko. Kuleli sonto ividiyo  yamalungu e-EFF akule ndawo  nawo abeyingxenye yabantu ebebezofaka ingcindezi yokuthi umnyango uqhamuke nesisombululo ngalesi sikole, eshaywa abafundi  isatshalaliswe ezinkundleni zokuxhumana. UNksz Hlengiwe Mkhaliphi ilungu le-EFF ePhalamende, uthe udaba lokukhokhiswa kwabazali imali kungafanele uluthole ngesikhathi kuqala unyaka ngoba unabafundi bakulesi sikole aye abathengele izinsiza kufunda uma kuqala unyaka. "Kuvele ukuthi  uthishanhloko uzithathele isinqumo sokuthi kukhokhwe esikoleni ekubeni  isikole singaphansi kwezikole ezingakhokhi. Ngixhumene nomnyango ngibika lokho saba nemihlangano eminingi ethinta lolu daba kanye nolombiko wophenyo okuthiwa lwenziwa yilo mnyango ngo-2018. Umnyango wathi uyalusebenza wase uthi kumele kususwe abathile esigungwini esilawula isikole abangasenazo izingane ezifunda kulesi sikole ukuze isigungu  sikwazi ukuqasha uma umbiko umchitha uthishanhloko. Thina lokho sibona sengathi umnyango uqala ngobekumele ugcine ngakho ngoba bekumele wethule umbiko, ulungise udaba lokukhokhwa kwemali bese ulungisa eyesigungu  ngoba labo bantu okuthiwa abakhishwe banolwazi oluphelele ngemali yesikole," kusho yena. Uthe abafundi bebehlohlwe uthishanhloko ukuthi bahlasele amalungu abo wathi azoshisa isikole. Elinye ilungu lesigungu  elicele ukungadalulwa lithe uthishanhloko wazithathela yedwa isinqumo sokuthi kuzokhokhwa esikoleni bona bagcina benze isiphakamiso emhlanganweni. Akukho lapho bavuma khona. "Mina ngingomunye wamalungu uthishanhloko nomnyango abafuna akhishwe ngoba befuna ukugqiba inkohlakalo. Ingane yami ibifunda uGrade 12 nyakenye kodwa nginenye ingane engiyikhulisayo efunda uGrade11 enginezincwadi zosonhlalakahle ezikhomba ukuthi ngiyayikhulisa bona bayakuphikisa sebeke bangikhipha nasemhlanganweni," kusho leli lungu. UMnuz Muzi Mahlambi okhulumela umnyango,  uthe lolu daba bayalwazi futhi bayalulungisa wathi namhlanje (izolo), abazali abese bekhokhile banomhlangano nothishanhloko babonisana ngokuthi imali yabo izobuya kanjani. " Uthishanhloko akuyena owathi akukhokhwe abazali abavolontiya ngemuva kokuthi ebatshele ngoekushoda kwemali emhlanganweni. Awukho umbiko okumele wethulwe umnyango. Uphenyo lwenziwa lwamkhipha phambili uthishomkhulu. Isigungu sesikole sabikelwa lokhu. Siyazi ukuthi ngobani abasusa umsindo kulesi sikole nokuthi inhloso yabo yini . Kungekudala sizobadalula,"  kusho uMahlambi. 