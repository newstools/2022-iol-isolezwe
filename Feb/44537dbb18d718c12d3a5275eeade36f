 IZOGUGELA ejele indoda eyadubula yabulala iphoyisa nomngani walo esehlakalweni esenzeka enkabeni yedolobha eKranskop ngoMashi 2019. UNkanyiso Nzama (30) uzobhadla ejele iminyaka engu-25 ngokubulala uConstable Thandoluhle Mhlongo noMnuz Mazwi Zuke. INkantolo eNkulu yaseMgungundlovu imgwebe iminyaka engu-50 ngamacala amabili okubulala uMhlongo noZuke, iminyaka engu-30 ngokufa kozakwabo ababili, engu-21 ngamacala amathathu okubulala nengu-12 ngokuphatha isibhamu nezinhlamvu okungekho emthethweni. Inkantolo ithe uNzama uzozidonsa kanyekanye izigwebo zakhe, yathi uzohlala iminyaka engu-25 ejele. Imthole engumuntu ongakulungele ukuthi aphathe isibhamu. Okhulumela oKlebe KwaZulu-Natal, uCaptain Simphiwe Mhlongo, uthe iphoyisa noZuke babesedolobheni eKranskop ngesikhathi bevukelwa uNzama nozakwabo ababehamba ngeMercedes Benz emhlophe babadubula. Uthe kwaba nokudubulana okwaholela ekutheni uMhlongo ashonele endaweni yesehlo. “UZuke waphuthunyiswa esibhedlela wafike washonela khona. Kwatholakala isibhamu i-9mm endaweni yesehlakalo, yangqongqiswa ngomlilo eMispah eKranskop imoto okwabaleka ngayo abasolwa. Kwatholwa nezidumbu ezimbili zinamanxeba okudutshulwa eduze kwalapho okwakusha khona imoto,” kusho uMhlongo. UMhlongo uthe uphiko loKlebe eThekwini lamthungatha lamthola emva kwesonto uNzama wakhalelwa amasongo kaSigonyela. Uthe inkantolo yamncisha ibheyili. Okhulumela iNational Prosecuting Authority (NPA) KwaZulu-Natal, uNkk Natasha Ramkisson-Kara, uthe bayasemukela isigwebo inkantolo esigixabeze uNzama. Uthe banethemba lokuthi sizothumela umyalezo oshubile kwabasacabanga ukwenza ubugebengu. “Nakuba uMbuso ubufuna ukuthi uNzama anikwe udilikajele obekwe umthetho ngenkolelo ethi wakuhlela ayekwenza kodwa iminyaka yakhe yisona sizathu esenze inkantolo yachezuka kulesi sigwebo,” kusho uNkk Ramkisson-Kara. 