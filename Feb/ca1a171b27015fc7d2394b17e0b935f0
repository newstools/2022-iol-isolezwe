KHETHA  SANGWENI  INQANYULIWE inkontileka yoMkhuzi wamaPhoyisa uGeneral Khehla Sitole, emuva komhlangano noMengameli uMnuz Cyril Ramaphosa. Isiteshi sezindaba i-eNCA, sishicilele udaba emakhasini alo ezinkundla zokuxhumana sithi, uSitole uveze ukuthi ubeka izwe phambili. Kuthiwa uSitole uzogcina emsebenzini ngoMashi 31, ngokwesivumelwano sakhe nomengameli. Uqokelwe esikhundleni ngoNovemba 2017, ngesikhathi kusabusa owayengumengameli uMnuz Jacob Zuma. Ushiya nje, asikafiki isikhathi sokuphela kwenkontileka yakhe. Ikusasa likaSitole belilokhu lisengcupheni, isikhathi eside kuvela nokuthi ubengahoshelani kahle noNgqongqoshe wamaPhoyisa, uMnuz Bheki Cele. Kuke kwavela nokuthi kuzoba nesigcawu sokucubungula ukuthi uSitole ufanele yini, ukuphatha isikhundla somkhuzi wamaphoyisa kuzwelonke. Ubengaphansi kwengcindezi ngesikhathi izwe lihlaselwa yizibhelu ngoJulayi, wonyaka odlule, kukhalwa ngamaphoyisa.