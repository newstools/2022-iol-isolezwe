SIMPHIWE NGUBANE KUGQUGQUZELWE abaholi bamaqembu ezepolitiki okuyi-ANC, IFP neNFP, ukuthi baxoxisane namalungu awo ngenhloso yokuqeda izigameko zokusocongwa kosopolitiki KwaZulu-Natal. Lokhu kushiwo izolo nguNdunankulu wesifundazwe, uMnuz Sihle Zikalala, ngesikhathi kuqala umhlangano wekhabhinethi wezinsuku ezintathu eMayville, eThekwini. Kuzodingidwa ngezinhlelo zokuphakelwa kwabantu amanzi, kuqoqwe indle, bafakelwe ugesi, ezempilo, ukwakhelwa izindlu, kusungulwe amathuba emisebenzi, ukulwa nenkohlakalo nobugebengu. Uthe bazohlangana nabaholi be-ANC, IFP neNFP, kudingidwe ngezinselelo eziholela ekusocongweni kosopolitiki bese kuqhanyukwa nezinhlelo ezingaba yikhambi kulesi sihlava ukuze kugwemeke ukuchitheka kwegazi. Ubalule nokuthi usuku nosuku, iKwaZulu-Natal isiphenduka isizinda sokubulawa kwabantu nokudlwengula. Wathi bazobhekana ngqo nezenzo zokusocongwa kwabaholi bezepolitiki, abendabuko, osomatekisi nokubulawa kwabantu emiphakathini, iningi elihlalele ovalweni ngenxa yezinswelaboya. Ubalule nokuthi isisusa sobunye ubugebengu obenzeka emiphakathini, umbango wezidakamizwa. UZikalala ukhiphe isixwayiso esishubile esibhekise kosomabhizinisi abamisa izinhlelo zikahulumeni, nezemikhakha ezimele zokuthuthukisa ingqalasizinda ngoba befuna ukuhlomula, okuyisenzo asichaze njengesobugebengu. Uthe bazoqinisa ezokuphepha lapho kwakhiwa khona, basheshise izinhlelo zokushushisa izephulamthetho abafuna zincishwe ibheyili. Undunankulu ubalule omasipala abayisithupha abasengcupheni yokuhlwithwa ukuxhaswa ngemali nguhulumeni kazwelonke ngoba bengayisebenzisi. Kulabo masipala kukhona uMzinyathi, Ugu noMkhanyakude. “Siyabalekelela labo masipala ukudala izinhlaka ezizokwenza bakwazi ukuhlinzeka abantu ngentuthuko,” kusho uZikalala. Uthe bayaqhubeka nokuqinisa ubudlelwano namazwe angaphandle ngenhloso yokunxenxa abatshali zimali esifundazweni futhi kwesekwe osomabhizinisi abasathuthuka. UZikalala uthe kuzomele baphendule ongqongqoshe nezinhloko zeminyango KwaZulu-Natal, ukuthi kayethulwa ngani imigomo nezinhlelo zokuthuthukisa imiphakathi. Wathi abaholi kumele bakubeke emahlombe abo ukuthi iyenziwa imisebenzi kahulumeni ngaso sonke isikhathi. “Uma kunabasebenzi bakahulumeni abangawenzi umsebenzi wabo kumele bathathelwe izinyathelo. Ongqongqoshe nezinhloko zeminyango kuzomele baphendule, bachaze ukuthi kungani ingenziwe imisebenzi. Uma ungumholi kumele unikeze umkhombandlela, ube yisibonelo esihle labo ababukela kuwena bafikelwe ugqozi,” kusho uZikalala. Udalule ukuthi ngo-Ephreli nonyaka isifundazwe sizosingatha ingqungqthela okuzobe kubhungwa kuyo ngazo zonke izinto ezithinta umhlaba. 