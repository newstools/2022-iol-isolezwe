BATHUKUTHELE bayoqhinqa ngaphandle kwamasango esikole abazali bezingane ezifunda esikoleni samabanga aphansi iGomane esiseMpendle, bekhala ngokuthisha okuthiwa ubhaxabula kanzima izingane zabo aphinde azichaphe ngenhlamba. Abazali bathi sekunesikhathi eside becela uMnyango wezeMfundo ukuthi umsuse lo thisha wesifazane okuthiwa ufundisa u-Grade 5 kulesi sikole  ngoba izingane sezimanqika ngisho ukuya esikoleni ngenxa yesibhaxu okuthiwa  uyasivulela kubafundi bekilasi lakhe. Abazali bekhuluma neSolezwe izolo bathi ziningi izigameko lapho izingane zabo zibuya zinezibazi zokushaywa kwazise lothisha usenesikhathi ekulesi sikole, kanti esigamekweni sakamuva okuthiwa senzeke ngesonto eledlule, kuvele ukuthi ushaye umfundi ngezimpama ekhanda waphuma umongozima. Kuthiwa namanje lo mfundi ubengakabuyeli esikoleni usagqigqa emtholampilo. Umzali osesigungwini esilawula isikole obeyingxenye yabazali abebemi ngaphandle kwamasango esikole ongathandanga ukudalulwa, uthe umfundi ushaywa nje, yingoba uthisha wathi engena ekilasini wamfica emile ngasewindini elunguza ngasemgwaqweni, uthisha wanengeka waqala ukumshaya embuza ukuthi yilokho na akuzele esikoleni ukuzobuka izimoto ezihamba emgwaqweni? “Ngesikhathi umfundi efika kubo, usabile ukutshela abazali bakhe ngokwenzekile, kodwa ubopha umongozima, kunqamuka kuphinde kuqale phansi okuphoqe ukuthi ngoLwesihlanu bavuke bamhambise emtholampilo.  Ugcine eshilo ukuthi ushaywe yilo thisha njengoba namanje engakab isesimeni esigculisayo, kulapho ke abazali besukume baya esikoleni befuna ukuphoqa umnyango ukuthi umsuse esikoleni,” kusho umzali. Uthe ngendlela uthisha anesihluku ngayo, kuphoqeleke ukuthi abazali abaningi bazikhiphe izingane zabo ikakhulu lezo ebeziphasele u-Grade 5 baziyise kwesinye isikole ngoba bebalekela ukuthi zingaphenduki ukudla kwenduku. Omunye umzali naye ocele ukungadalulwa, uthe ingane yakhe uyikhiphile esikoleni wayoyifunela kwesinye esingumakhelwane waso ngoba beyihleze imxoxela ukuthi uthisha uyibiza ngesidomu ahlekise ngayo phambi kwezinye izingane. “Isidalo sayo ingumuntu onomqondo ophuzayo ukubamba. Ngenxa yalokho, ithi beyiphenduka ihlaya uthisha eyibiza ngesilima phambi kwabanye abafundi, kangongoba beyingasakukhuthalele ngisho ukuvuka ekuseni ngenxa yokusaba uthisha,” usho kanje. Uthe selokhu eyihambise kwesinye isikole, seyikhombisa ukusithanda kakhulu isikole kanti seyizibonakalisile ukuthi ayiphuzi kangako ukubamba kungenzeka lokhu kwakwenziwa wuvalo Omunye wabaholi bomphakathi, uMnuz Thami Mkhulisi, uthe sebehlangene izikhawu nomnyango emizameni yokuthi kulungiswe isimo. “Umnyango siyawunxusa ukuthi umsuse esikoleni. Okubuhlungu ukuthi kulo nyaka zincane kakhulu izingane ezibhalise kulesi sikole njengoba inqwaba yabazali ikhethe ukuziyisa kwezinye izikole. Asihambisani nokuhlukunyezwa kwabafundi ezikoleni,” kusho uMkhulisi. Uqinisekise ukuthi awekho amacala avulelwe uthisha emaphoyiseni Okhulumela uMnyango wezeMfundo esifundazweni, uMnuz Kwazi Mthethwa, uthe ayikho imibiko abasayitholile ngalolu daba. 