MHLENGI SHANGASE USIHLALO wekomiti leMfundo ePhakeme, iSayensi nezobuChwepheshe uNksz Nompendulo Mkhatshwa, uhlabe ikhwelo lokuthi kutholakale isixazululo ngokushesha ezikhungweni zemfundo ezivaliwe KwaZulu-Natal, ngenxa yemibhikisho. UNksz Mkhatshwa, uzwakalise ukukhathazeka ngokuvalwa kwenyuvesi yaKwaZulu-Natal, ekuqaleni kwesonto emuva kodlame lwezitshudeni. NgoLwesibili iDurban University of Technology( DUT), ivale izikhungo zayo ezintathu emuva kwesiteleka esinodlame, kwaze kwashiswa nezimoto ezine ngesikhathi izitshudeni zikhala ngokuthi zifuna ukuvunyelwa, ukuzifikela mathupha zizobhalisa. UNksz Mkhatshwa ubeke kanje: “Ngokwemibiko esiyitholile izitshudeni zase-UKZN zifuna ukuzifikela qathatha zizobhalisa, zikhala ngezinkinga ezihambisana nokubhalisa. Kolunye uhlangothi abaphathi bakhala ngokuthi izitshudeni zisabise abasebenzi futhi kukhona nomunye oze wathelwa induku ngabatelekile, befuna ukungena ngenkani.” Uthe okunye abaphathi abakhala ngakho wukuthi izintuba zokungena esikhungweni zivaliwe, ngakho kunzima ukuthi abasebenzi bangene. “Besixwayisile ngohlelo lokubhalisa kusetshenziswa ezobuchwepheshe (internet) ukuthi kungenzeka lushiye ngaphandle ezinye zezitshudeni. Nakuba kunemizamo yokuthi kuphuculwe isimo ngokuthi kufakwe uhlelo kodwa kuyadingeka ukuthi uma izinto zingahambi kahle, kwenziwe ezinye izinhlelo,” kweluleka yena. Usihlalo wekomiti unxuse zonke izinhlaka ukuthi zibhunge ziphume nomkhombandlela ukuze kuxazululwe izinkinga. “Inhloso yezikhungo zemfundo ukuthi zihlinzeke imfundo emphakathini ngakho kumele kube nendlela okusetshenziswana ngayo kuxazululwe izinkinga ngokuthi kube nezingxoxo.” Uthe bamatasa bafuna ulwazi olugcwele e-UKZN nasemnyangweni wemfundo ephakeme ngokwenzeka kule nyuvesi ukuze kulungiswe izinkinga. I-UKZN imemezele ukuthi izovula ngelizayo, eDUT bazokwazisa  uma sekuvulwa uphiko lwaseML Sultan, Steve Biko neRitson. E-UKZN kuthiwa kunezitshudeni ezilokhu ziyoqhinqa khona zifuna izikhala nokubhalisa ekubeni abesikhungo bakubeka kwacaca ukuthi, lonke uhlelo lwenziwa ngezobuchwepheshe.