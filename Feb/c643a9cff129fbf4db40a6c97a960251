USHAYA amakhala ngamaphoyisa umndeni ngokudedelwa ngaphandle kokugibela ebhokisini labasolwa kwebhungu olisolwa ngokubulala ubabekazi walo, isidumbu sakhe esatholwa sinamanxeba okugwaza, sisongwe ngekhetheni safihlwa emuva kukasofa, eMadadeni, eNewcastle, ngesonto eledlule. UNkzs Zanele Vundla (37), kuthiwa wayesele nendodana yomfowabo ena-21 endlini, ngakusasa kwatholwa isidumbu sakhe sinamanxeba ayisikhombisa, okubalwa kuwo amabili esifubeni namahlanu emhlane, esigamekweni okuboshwe kuso isihlobo Umsolwa bekulindeleke ukuthi avele eNkantolo yeMantshi yaseMadadeni ngoMsombuluko, kodwa wadedelwa ngaphandle kokubekwa icala njengoba kuthiwe ubufakazi obumhlanganisa necala kabenele kanti umndeni ukholelwa ukuthi akekho msulwa, njengoba ugxeka ubudedengu bamaphoyisa. Ilungu lomndeni elikhulume neSolezwe elingathandanga ukudalulwa, lithe ukuchithwa kwecala bakholelwa ukuthi yingoba amaphoyisa awazange asebenze ngendlela egculisayo ukuvikela ubufakazi endaweni yesigameko. “Ziningi izinkomba eziveza ngokusobala ukuthi umsolwa uyazi ngokufa kukaZanele. Isikibha sakhe esasigcwele igazi sisendaweni yesigameko, amaphoyisa awazange asithathe ukuyosihlola. Engakhuluma nalo ngibuza ukuthi kungani, lavele lathi kungenzeka ukuthi kukhona osule igazi ngaso isikibha wasishiya, ngaleyo ndlela ngeke sithathwe njengobufakazi. “Nakhona endaweni yesigameko awazange aqede ngisho amahora amabili noma ahenqe ukuthatha konke okungadingeka kodwa kwavele kwathathwa isidumbu nje, okuyinto eyasixaka,” kusho ilungu. Echaza ngokwenzeka, uthe akukho ngxabano eyayikhona phakathi kwalaba ababili njengoba ngobusuku olandulela usuku okutholwe ngaso isidumbu, babezihlalele kosofa bezihlekela. “Sasuka ebusuku ngabo-10 nomyeni wami kade sibavakashele sesiya ekhaya. Ngenxa yokuthi umsolwa ubehlala eGoli, isikhathi esiningi akukuningi ebesikwazi ngempilo yakhe kodwa besikuqaphela ukuthi unakho ukugula ngokomqondo okuyinto abeyiphika futhi ethi ayikho imishanguzo ayisebenzisayo eqondene nakho,” kuchaza ilungu. Uthe ngesikhathi eqeda ukwenza isihluku, bathola umbiko wokuthi ushaywa ngamanye amalungu omphakathi ngenxa yokuthi ubezama ukuntshontsha imoto abakholwa wukuthi wayefuna ukuthwala ngayo isidumbu sikamufi, njengoba wagcina engeniswa esibhedlela elimele ngaphambi kokuthi aboshwe. Okhulumela amaphoyisa KwaZulu-Natal, uColonel Thembeka Mbele, uyalele ukuthi kuxhunyanwe noPhiko lwezokuShushiswa koMphakathi (NPA) mayelana nalolu daba. Imizamo yokuthola lolu phiko esifundazweni, ayiphumelelanga kwaze kwashaya isikhathi sokushicilela.