SEKUNXUSWE abafundi ukuthi bangafeli ngaphakathi kodwa babike uma kukhona ababahluphayo ezikoleni. Lesi sicelo senziwe nguNgqongqoshe weMfundo eyisiSekelo uNkk Angie Motshekga, othe baqinisa indaba yokuthi abafundi ababike noma kungathiwa kukhona osho ihlaya elingehli kanye komunye. Ukhale ngokwanda komkhuba wobuqhwaga owaziwa nge-bullying ezikoleni. Uthe labo abahlupha abanye abajwayele ukukwenza esidlangalaleni kodwa bakwenza esithe yingakho egqugquzela abafundi ukuthi bababike abenza lokhu. “Siqinisa kakhulu esifundweni esicebisa ngempilo jikelele iLife Orientation, ukuxwayisa abafundi ngalokhu. Lo mkhankaso uholwa yiPhini likaNgqongqoshe uDkt Reginah Mhaule, okunguye ophuma engena efundisa ngokuhlushwa kwabafundi.” Uthe abazali kumele baqaphele uma kukhona ushintsho ezinganeni zabo. Abafundi uthe ababike kubazali noma kothisha uma kukhona ababahluphayo. “Ukuhlushwa kungenzeka esikoleni noma ngaphandle kwamagceke esikole, kungenzeka izikhawu eziningi. Kungenzeka ngesikhathi sokuhlaba ikhefu, kulindwe ibhasi noma ngaphakathi esikoleni kwenziwa umsebenzi wesikole.” Umnyango ukhiphe umyalezo ocacisa kabanzi ngokuthi lokhu kuhlushwa kwabafundi kungenziwa ngumuntu oyedwa noma yiqembu labafundi. Abazali bangabona ngokuthi ingane ingabe isafuna ukuya esikoleni ukuthi iyahlushwa. Ingabonakala ngokuthi ingabe isenza ezemidlalo ebizithanda, kwehle izinga lomsebenzi wesikole, ifune umzali ayihambise esikoleni kunokuthi igibele ibhasi noma itekisi. Ingane iyajabula ngezimpelasonto kodwa kushintshe isimo sayo ngeSonto uma ngakusasa isizoya esikoleni. Ingahlale ikhala ngekhanda noma ukulunywa yisisu, ingalali kahle, ibuye ekhaya nezibazi ehluleka ukuzichaza nezingubo ezidabukile. Iyashintsha ihlale idiniwe, isheshe ukucasuka bese ichukuluza ezinye izingane. Iba nabangani abadla izidakamizwa, ibe yingxenye yamagenge, ibuye ikhulume ngokuzibulala. Kwezinye izikole kukhishwa amapheshana axwayisa nafundisa abafundi ngendaba ye-bullying.