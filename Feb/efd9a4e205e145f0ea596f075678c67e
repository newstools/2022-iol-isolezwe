SIMPHIWE NGUBANE KUBALULWE isibalo esiphezulu sabantu abangasebenzi, ukusetshenziswa budlabha kwezidakamizwa notshwala nezibhamu eziningi ezikubantu njengembangela ekutheni iNanda, eThekwini, izihole phambili ezinye izindawo ngokubulawa kwabantu eNingizimu Afrika. Lokhu kudalulwe okhulumela ikomiti elibhekele ezokuphepha komphakathi (CPF) eNanda, uMnuz Mbongeni Phewa. Ukhulume kanje emva kwezibalo zekota yesithathu zobugebengu ezethulwe nguNgqongqoshe wamaPhoyisa kuleli, uMnuz Bheki Cele, ngoLwesihlanu. Kulezi zibalo iNanda ihambe phambili ngamacala okubulawa kwabantu abangu-86 phakathi kuka-Okthoba noDisemba 2021. UPhewa uthe isibhamu sesiphathiswa okwethoyizi eNanda ekubeni amaphoyisa nezinsiza kuyashoda. “Sesikhale isikhathi eside ebuholini bamaphoyisa siwacela ukuthi kwandiswe isibalo samaphoyisa futhi ahlinzekwe nangezinsiza eNanda kodwa akwenzeki lutho. Kuyasikhathaza ukuthi abantu babulawa nsuku zonke eNanda. Isibhamu sesiphathiswa okwethoyizi kule ndawo nokugcwala kwamajoyinti angekho emthethweni kuyasikhathaza ngoba kunomthelela ezenzweni zobugebengu,” kusho uPhewa. Uthe izidakamizwa zitholakala ePhoenix, engumakhelwane neNanda, futhi umphakathi uyawahlinzeka amaphoyisa ngemininingwane yabantu abazidayisayo kodwa abenziwa lutho. Emacaleni okubulala iNanda ilandelwe yiDelft, eWesten Cape, ngabawu-81, uMlaza ngo-81 nePlessislaer, eMgungundlovu, ngabawu-62. Isiteshi saKwaMashu silale unombolo 13 ngamacala awu-45 okubulala abikwe khona ngesikhathi esifanayo. Ebantwini abawu-6 859 ababulewe eNingizimu Afrika, u-902 wabo ngabesifazane nezingane ezingu-352. ILusikisiki, iNanda noMlaza yizindawo ezihambe phambili ngamacala abikiwe okudlwengulwa kwabantu. Kubikwe amacala okudlwengulwa abantu angu-11 315  kuleli uCele athe kwehle ngo-903 uma kuqhathaniswa nangesikhathi esifanayo eminyakeni eyedlule. 