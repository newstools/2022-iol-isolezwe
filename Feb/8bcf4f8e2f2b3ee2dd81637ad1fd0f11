MHLENGI SHANGASE LUVUNDULULE inkohlakalo yokusebenzisana phakathi kwezitshudeni nabaqashisa ngezindawo zokuhlala uphiko iSpecial Investigating Unit (SIU) ezikhungweni ezehlukene kuleli. U-Advocate Andy Mothibi inhloko ye-SIU, uveze ukuthi bambule inkohlakalo ejulile kuqolwa iNational Students Financial Aid Scheme (NSFAS), eCentral Johannesburg TVET College. Uthe ezinye izitshudeni zifuna imali yokuhlala ekubeni zihlala emakhaya. “Babalelwa ku-50 abathintekayo kulolu daba, sizobadlulisela kwi-NPA ukuze bashushiswe. Sizokhipha umbiko, siwunike neScopa uma sekuphothulwe yonke into.” Usho lokhu nje, nosihlalo weNSFAS, uMnuz Ernest Khosa, ukhale ngenkohlakalo edla lubi phakathi kwezitshudeni athe ezinye zihlala ngisho emjondolo nabaqashisa ngezindawo. “Sike saya kobheka kwezinye izindawo safica izitshudeni zihlala ngisho kuma-caravan kodwa sikhokhe imali egcwele. Nezimo ezinye ezihlala ngaphansi kwazo azamukelekile kodwa sisuke sikhokhile.” Khonamanjalo: abevutha amalungu eScopa ePhalamende, efuna ukwazi ukuthi yakhokhwa ngubani imali enguR14 million, eyangena ngephutha kwi-akhawunti yesitshudeni saseWalter Sisulu University (WSU) okwakumele sithole uR1 400? Lesi sitshudeni, uNksz Sibongile Mani, silahlwe yicala lokweba yinkantolo yase-East London kuleli sonto, kanti sizogwetshwa ngenyanga ezayo. Kuthiwa sasebenzisa cishe uR800 000 wemali eyafakwa ngephutha kwi-akhawunti yaso njengoba sixhaswe yiNSFAS. USihlalo weScopa, uMnuz Mkhuleko Hlengwa nelungu le-EFF uNksz Veronica Mente, bafune ukwazi ukuthi ubani owafaka le mali nokuthi yiziphi izinyathelo athathelwe zona? Kuthe noma sizama ukuchaza isikhulu esiphezulu seNSFAS, uMnuz Andile Nongogo, ukuthi kwakungeyona imali yabo kodwa kwanhlanga zimuka nomoya. “Into eyenzekayo ngukuthi isitshudeni sifaka isicelo, sithole impendulo yokuxhaswa. Safaka imali kwi-akhawunti yenyuvesi, asifakanga uR14 million wesitshudeni esisodwa. I-WSU iyona eyabe isifakela lesi sitshudeni imali. Le mali akuyona eyethu, ayikho imali enguR14 million eshodayo kwaNSFAS,” kusho uNongogo. UHlengwa uthe kumele bakhathazeke ngoba lesi sitshudeni sixhaswe yilesi sikhwama. “Kuyaxaka ukuthi nisho manje, ekubeni lolu daba lwaba semphakathini kusuka ngo-2017. Ukuthi akuyona imali yenu, imali eyayiphuma kwi-akhawunti yaseWSU, naningachazeli ngani izwe pho ukuthi le mali ayiphumanga kwaNSFAS?” kubuza uHlengwa. Kuthiwa ingena le mali kwi-akhawunti kaNksz Mani, wahamba wayokhithiza ifenisha, utshwala, izinto zangaphansi zabesilisa nabesifazane, ukudla, amaselula, izingubo zokulala ezingu-11, amajakhethi angu-24, izikhwama nokunye. Kuthiwa wayethenga emadolobheni nasezitolo ezehlukene kuleli. 