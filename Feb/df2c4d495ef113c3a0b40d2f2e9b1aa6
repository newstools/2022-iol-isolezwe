Esikhathini esiningi kuyaye kubhekwe abantu besifazane njengabantu okuyibona abafanele ukuhlela umndeni kodwa izinto sezishintshile. Nabantu besilisa bayakwazi okufanele bakwenze uma bengathandi ukuba nezingane. Lokhu kugqame ngemuva kokuthi owesilisa waseGoli ephumele obala ngokuthi usevale amashubhu athutha isidoda kusukela esikhwameni sawo (vasectomy). Lokhu kunqanda isidoda singaphumi nokuyinto eqinisekisa ukuthi ngeke akwazi ukwenza izingane. UPhethelo Fakude, oneminyaka engu-29 ubudala, umemezele ezinkundleni zokuxhumana ekuqaleni kwaleli sonto ukuthi wenze iBig Snip. Ebhala ezithombeni zakhe ngesikhathi elulama uthe, “Ngikwenzile. Ngisanda kuthola i-vasectomy yami engalungiseki. “Ngineminyaka engu-29. Angishadile. Anginazo izingane futhi anginayo inhloso yokuba nazo. Sekuneminyaka ngifuna ukukwenza lokhu, kufana nephupho," kubhala yena. Lo mlisa ube nengxoxo nabezindaba namuhla lapho eveze khona ukuthi mkhulu umthwalo othweswa abantu besifazane ngoba abantu besilisa abanalo ulwazi olwanele ngezinto nabo abangazenza uma bengafuni ukuba nezingane. 