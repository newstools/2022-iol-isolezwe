MBALI KHANYILE SEKUVELE obunye ubufakazi obusha ngezimoto eziyisithupha ezathengwa nyakenye yihhovisi likaNdunankulu waKwaZulu-Natal,  ezathulwa nyakenye kwabezindaba emcimbini owawuseSishayamthetho esidala, oLundi. Ubufakazi buvele kwisitatimende esibhalwe ngumholi weDA, uMnuz Zwakele Mncwango, ofuna izimpendulo ngemali eyasetshenziswa ngesikhathi kuthengwa izimoto. Esitatimendeni, uMncwango uveza ukukhathazeka ngemoto kaNdlunkulu uMaDlamini, okwakumele ithengwe yihhovisi likaNdunankulu uMnuz Sihle Zikalala, neziyisithupha ezanikezwa ondlunkulu. Phakathi kwabo kubalwa uNdlunkulu Mavis MaGwabini, Nompumelelo MaMchiza, Zola Zesuliwe KaMafu, Sibongile MaDlamini, Buhle kaMathe noNdlunkulu Thandekile MaNdlovu. Ngesikhathi kwethulwa izimoto ngoDisemba 17, okubalwa kuzo iToyota Fortuner eyodwa ebiza uR673 020. 25 sekuhlangene nentela namaToyota Prado amahlanu abiza uR5 022 446.57 sekuhlangene nentela uNdunankulu wesifundazwe wamemezela ukuthi imoto iyodwa ibiza inani elilinganiselwa kuR800 000. Esitatimendini esithunyelelwe abezindaba, uMncwango uzwakalise ukungenami kweqembu ngoZikalala, athi kumele axolise kubantu ngesenzo sokubakhohlisa ngemali okuthengwe ngayo izimoto eziyisithupha, njengoba zibize uR949 244.50. “Kumele undunankulu acacise ngemali eyayabelwe ukuthenga imoto kaNdlunkulu uMantfombi MaDlamini. Ihhovisi lakhe lazibophezela ekuthengeni le moto egcine ingathengwanga. Okubi  nje, ukuthi yize sesiyithumele kabili imbuzo mayelana nalolu daba akayingeni eyokucacisa,” kubeka uMncwango esitatimendeni. Emibikweni yaphambilini leli phephandaba liveze ukuthi uR5,1 million owawabelwe izimoto, wawuhlelelwe ukuthi uthenge  eziyisikhombisa zondlunkulu bonke. Ethintwa uNkk Thembeni Madlopha-Mthethwa, onguSihlalo wekomidi elibhekelela izindaba zasendlunkulu, uthe sebexhumene nehhovisi likandunankulu mayelana nokucaciseleka ngemibiko yemali esetshenziswe ngesikhathi kuthengwa izimoto. “Isabelo semali esasihlelelwe ukuthenga izimoto eziyisikhombisa sasiwuR5.1 million kodwa sibe nokumangala sesibona inani elingaphezulu kwalelo elalabelwe ukuthengwa kwazo. Impendulo esiyilindele sidinga ukwazi ukuthi kungani kwathengwa izimoto ezibizayo. Sithenjiswe ukuzithola zonke uma ihhovisi selizokwethula imibiko yokusetshenziswa kwezimali eziqondene nokubhekelelwa kwendlunkulu,” kuchaza uNkk Madlopha- Mthethwa. Okhulumela ihhovisi likaNdunankulu, uMnuz Lennox Mabaso, uthe bajabulile ngomsebenzi omuhle abawenzela indlunkulu futhi ngeke bazixake ngabantu abafuna ukubachithela isikhathi. "Kunabantu abanezinhloso zokuphehla udweshu phakathi kwehhovisi lethu nendlunkulu futhi nabezindaba bakhona kulelo qembu. Bakhona oKlebe ngakho-ke, akuvulwe icala kunokuthi silokhu sibangelwa umsindo esingawudingi," kusho uMabaso.