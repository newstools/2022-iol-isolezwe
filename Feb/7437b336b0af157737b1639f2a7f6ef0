KHETHA  SANGWENI  “ PHAKAMA Khabazela, ixesha lifikile, phakama Khabazela, ixesha lisondele, Unity maqabane ixesha lifikile” yingoma ebiqhuma phezulu ngoLwesihlanu ebusuku emcimbini kaDkt Zweli Mkhize, wokugubha usuku lokuzalwa eLa Lucia, eNto’s Boutique, eThekwini. Kuculwa le ngoma nje, vele sekukhona amahlebezi athi kunomkhankaso wokuthi uMkhize abe ngumengameli we-ANC. Umcimbi ulandela omunye obuseemzini kaDkt Mkhize eWillowfontein, eMgungundlovu, nakhona ubegubha usuku lokuzalwa nokuyilapho zivele khona izinkulumo zesikhundla sikamengameli. Ngesikhathi ibizwa ingoma izolo kusukume izethameli zayivuma, zashaya ihlombe. Indaba iqale yaphihlizwa ngumphathi wohlelo uFelix Hlophe, wathi uMkhize uzoba ngumengameli. “ Nina bomndeni kaDkt Mkhize, zeneliseni ngaye manje ngoba uma esengumengameli uyobe esematasa kakhulu ningasakwazi ukuba naye,’’ kusho uHlophe. Kuthe kusabatshazwa lokho uMnuz Ndabezinhle Sibiya, obeyisikhulumi wathi abantu abalinde kukhulu okuzayo. “Yima, abantu bezobona uDkt Mkhize wangempela-ke manje. Ngumuntu ongavimbeki futhi nathi sihlezi ezimfundisweni zakhe. Isiko lokusebenza kanzima nenhlonipho yikhona esikufunde kuye,’’ kusho uSibiya. UDkt Mkhize ubonge zonke izihambeli wacacisa ngezinto ezikhulunywa ngaye kwabezindaba. Udaba lokuphuma kwakhe esikhundleni sikangqongqoshe nezinsolo zenkohlakalo yeDigital Vibes, nemali yePIC. Ukhulume nangokuvela kwegama lakhe kwabasolwa ngokufa kukaNkk Babita Deokoran, owayesebenzela uMnyango wezeMpilo eGauteng. “ Umbiko weSIU siwuyise enkantolo ngoba kuningi esingakuzwa kahle ngabakushoyo. Kulokhu kokubulawa komuntu, kwaba khona umfana obheca uMkhize nje kodwa uma kuyinto eyiqiniso kufanele ngabe ngisejele phela. OkwePIC angikwazi, angikaze ngisebenze nakuyo nje, yizinto nokho engingafuni ukugxila kuzo kakhulu,’’ kusho uDkt Mkhize.