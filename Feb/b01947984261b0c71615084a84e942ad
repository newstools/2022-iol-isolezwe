SIMPHIWE NGUBANE UZOBHADLA iminyaka ewu-10 ejele owayeyiphoyisa olahlwe yicala lokutholakala nezimpondo zikabhejane, nesibhamu esingekho emthethweni. USizwe Buthelezi (39), ugwetshwe yiNkantolo yesiFunda eThekwini ngoLwesibili, ngesehlakalo esenzeka ngo-2018 eNtambanana. Okhulumela oKlebe KwaZulu-Natal, uCaptain Simphiwe Mhlongo uthi ngo-Okthoba 11, 2018 uButhelezi wayesebenza eyilungu lophiko lwamaphoyisa iTactical Response Team, KwaMsane. Udalule ukuthi iphoyisa lalisethimbeni elilwa nokubulawa kobhejane, basikwe izimpondo kodwa lalisebenzisana nezigelekeqe ngasese. UMhlongo ulandise wathi ngosuku okwaboshwa ngalo uButhelezi wabonakala esiqiwini, iHluhluwe iMfolozi Park. “Wadla phansi uButhelezi ngesikhathi emiswa wuphiko olugada isiqiwi iRhino 9 Task Team, nabeZemvelo Wildlife abebekulendawo. Wajahwa ngesikhathi ebaleka ngemoto eyagcina imphunyukile yashayisa indlu,” kusho uMhlongo. Kuthiwa uButhelezi watholakala nesibhamu nezinhlamvu zangempela, imimese emithathu yokuzingela nezimpondo ezimbili zikabhejane ezazisanda kusikwa. Wakhalelwa amasongo kaSigonyela, wabekwa icala lokutholakala nezimpondo zikabhejane nesibhamu esingekho emthethweni, wuphiko loKlebe olulwa nobugebengu obuhleliwe, eRichards Bay. Wavela eNkantolo yeMantshi eNgwelezane ngo-Okthoba 15, 2018. Ugqigqe enkantolo waze walahlwa yicala, wagwetshwa iminyaka ewu-10 ebhadla ejele. Inkantolo iphinde yahlonza uButhelezi njengomuntu ongakulungele ukuphatha isibhamu. UMhlongo uthe isigwebo esinikezwe iphoyisa siyizinkomba zokuthi akukho muntu ongaphezu komthetho. Wathi bewoKlebe ngeke bachithe sikhathi uma kudingeka ukuthi bamthathele izinyathelo zomthetho umuntu ogila lemigilingwane, njengoba benzile komunye wabo. 