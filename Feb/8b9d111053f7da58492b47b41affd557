UNGQONGQOSHE wezeMpilo umnuz Joe Phaahla nesekela lakhe  bathule umbiko wakamuva nge-covid-19. UPhaahla uveza ukuthi bayizigidi ezingamashumi amathathu nemfalakahlana abantu bakuleli asebegomele lesi sifo. Uthi bangaphezu kwesigidi abantu abaseminyakeni ephakathi kuka-12 no-17 asebagomile, kodwa izaguga ezineminyaka ephezu kuka60 yizona ezisanesibalo esikhulu sabagolime ngo-67%. UNgqongqoshe uthi abantu abaneminyaka ephakathi kuka-18 kuya ku-34 yibona abanesibalo esincane kakhulu ngo-33% yize kuyibona abaningi kakhulu kuleli. Isifundazwe saseGauteng isona esihamba phambili ngesibalo sabantu abagomile kuleli. “Balinganiselwa kwizigidi eziyisishiyagalombili abantu abagomile esifundazweni saseGauteng,” kusho yena. Uthi lesi sibalo saseGauteng singenziwa wukuthi baningi kakhulu abantu abakulesi sifundazwe. Lo Ngqongqoshe uthi kusekude ukuyinqoba i-Covid njengoba zisakhona izimpawu zokwanda kwabathelelekayo. “Njengamanje, zintathu izifundazwe ezihamba phambili ngesibalo sabahaqwe yileli gciwane, iGauteng, Mpumalanga kanye ne-Eastern Cape,” kuqhubeka yena. Kulokhu, kubonakala kwanda isibalo sabaneminyaka engaphansi kwengu-19 abatholakala banaleli gcina. Uthi isizathu salokhu kungaba ukuvulwa kwezikole nokufuduka kwabantu bebuyela emakhaya njengoba bekuvulwa izikole abanye bebuya emaholidini.