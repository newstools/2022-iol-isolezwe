KHETHA  SANGWENI  KUNABANYE abangase badliwe ngamasongo kaSigonyela, okuthiwa babekhona endlini ngesikhathi kubulawa unozinti we-Orlando Pirates neBafana Bafana, uSenzo Meyiwa. Isolezwe ngeSonto lithole ngomthombo walo osondelene nophenyo ukuthi kunesikwibhisi somphenyi wamacala esinikwe leli cala salisebenza, uphenyo lwakhomba abanye abasolwa. Umthombo usesikhundleni esiphezulu emaphoyiseni futhi uyalwazi udaba. UMeyiwa wadutshulwa washona ngo-2014, ekubo kwentombi yakhe uKelly Khumalo, eVosloorus, eGoli. Lokhu kusho ukuthi kuyohlangana iminyaka eyisishiyagalombili kwabulawa uMeyiwa, nokwashiya abantu bekhexile. Kuboshwe abalisa abahlanu abayamaniswa nokufa kwakhe kanti sebeke bavela enkantolo izikhawu. Abamangalelwa woMnuz Muzikawukhulelwa Sibiya, Mnuz Bongani Sandiso Ntanzi, Mnuz Mthobisi Prince Mncube, Munuz Mthokosizi Maphisa, Mnuz Fisokuhle Ntuli. UNtuli usanda kugwetshwa inkantolo yeMantshi eSikhaleni ngoxhaxha lwamacala okubulala. Kuthiwa abasolwa yibona abangena babamba inkunzi, badubula babulala uMeyiwa. Umthombo uthi konke sekuqediwe sekusele ukuthi kuboshwe abantu abakhonjwe wuphenyo lomphenyi omusha. “Lo mphenyi uyawaxazulula amacala akadlali, nguyena ozolamula udaba lukaMeyiwa. Umuntu owadubula uMeyiwa sengathi wayekhona endlini futhi kukhona amaphoyisa amabili okuthiwa ayathinteka, okuyiwona afika aphazamisa ubufakazi endaweni yesigameko. Uma kunjalo-ke, amaphoyisa azobhekana namacala okuphazamisa ukusebenza kwengalo yomthetho, aboshwe aphelelwe wumsebenzi,’’ kusho umthombo. Okhulumela umndeni, uMnuz Sifiso Meyiwa, uthe bakhona abaphenyi ababili abeza kahle kakhulu nophenyo." Baqedile wonke umsebenzi kufanele ngabe sebeboshiwe abantu kodwa kukhona lapho abavimbeka khona kodwa kona bazongena ejele abantu abafanele. Sisebenza kahle kakhulu nommeli u-Advocate Teffo Malesela," kusho uMeyiwa. Uthe abasolwa abahlanu ababoshiwe kabahlangene necala likaMeyiwa. Uthe kunezinto eziningi ezishaqisayo okuyothi uma kuvela kukhexe abantu abaningi. Udaba lokubulawa kukaMeyiwa luyinzukazikeyi ngoba kuke kwathatha isikhathi ukuthi kuboshwe abathile kanti kwaqalwa kwabosha umuntu kwathiwa uyasukelwa. Idokodo lecala selike laba ubhandemtshelekwane kushintshwa abaphenyi kaningi kodwa kungacaci ukuthi kwenzekani. Uyise kaSenzo, uMnuz Sam Meyiwa, wayilwa kakhulu indaba yokuthi kube nobulungiswa ngokubulawa kwendodana yakhe kodwa waze washona kungacaci. Kukholakala ukuthi ukushona kwakhe kwakuhambisana nokuhlukumezeka kwakhe. Okhulumela ihhovisi likaNgqongqoshe wamaPhoyisa, uNksz Lirandzu Themba, uthe abakuphiki abakuvumi lokhu okuvelayo kodwa wathi abafisi ukuphawula ngakho. “Inkinga umnyango ngeke ukwazi ukukhuluma ngodaba ngoba uphenyo luyaqhubeka futhi udaba lusenkantolo. Uma kukhona ungqongqoshe afisa ukukusho uyokwenza njalo,’’ kusho uNksz Themba.