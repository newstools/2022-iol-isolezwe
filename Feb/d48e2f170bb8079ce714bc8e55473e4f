MHLENGI SHANGASE IYAQONGA ingcindezi yokuthi uMengameli Cyril Ramaphosa akhombe indlela uNgqongqoshe wezamaPhoyisa kuleli, uMnuz Bheki Cele, njengoba amaqembu aphikisayo emfuna ehambile. Ekhuluma izolo ngesikhathi kunenkulumo mpikiswano ngenkulumo kaRamaphosa ayethule ngeledlule eyibhekise ezweni, umholi we-DA uMnuz John Steenhuisen, ubale ongqongqoshe okumele ngabe abasekho ezikhundleni. Ubale uCele, wathi akazi namanje kungani esagciniwe esikhundleni sakhe emuva kokuhluleka ukwenza umsebenzi wakhe ngesikhathi kuqubuka izibhelu zokutatshwa kwempahla ezitolo, KwaZulu-Natal naseGauteng? “Kungani uMantashe (Gwede, uNgqongqoshe wezokuMbiwayo) esakhona njengoba sinenkinga kagesi. UCele kumele akhonjwe indlela ngoba uhlulwa wumsebenzi.” Umholi we-EFF, uMnuz Julius Malema, naye ukhwele wadilika kuCele, wathi kumele ngabe akasekho kulesi sikhundla ngoba uhluleke wancama ukwenza umsebenzi. Uthe kwakumele ayiswe komunye umnyango, hhayi owezamaphoyisa ngoba wayengukhomishana wamaPhoyisa. “Ngeke kusebenzeke ngoba kunombango phakathi kukaNgqongqoshe nokhomishana wamaphoyisa. Ukuze kube nokuphepha kwabesifazane nezingane, kumele kususwe uCele kulesi sikhundla ngoba umbango oqhubekayo phakathi kukakhomishana noCele wenza kungasebenzeki.” Ugxeke noRamaphosa wathi ulahlisa ithemba intsha yakuleli ngezinto ezithinta umsebenzi. “Uyisahluleki sikamengameli. Akekho umengameli oseke wahluleka ukudlula wena ukuhola izwe. Ulahlise intsha ithemba uma uthi uhulumeni akawakhi amathuba emisebenzi kodwa akhiwa yizinkampani ezizimele. Kumele ukuhoxise lokhu ngoba abantu balahlekelwe yithemba,” kusho uMalema. USteenhuisen uthe izinto eziningi ezishiwo nguRamaphosa uzithathe ezintweni ezihlale zishiwo yi-DA. “Kuhle kodwa ukuthi uyasilalela ngoba cishe zonke izinto ozenzile uzithathe kwi-DA. Uhlale uthembisa izinto ongazenzi selokhu wangena, isikhathi sokuthi manje wenze uyeke ukukhuluma.” Leli qembu lifake nencwadi eveza ukuthi alisabuthembi ubuholi beKhabhinethi likaRamaphosa. UMnuz Narend Singh we-IFP, uthe izibhelu zangoJulayi nyakenye, zadlula nemiphefumulo engu-354 kwalahlekisela nezigidi emnothweni. Umengameli we-African Transformation Movement (ATM), uMnuz Vuyolwethu Zungula, uthe uRamaphosa kumele ahambe ngoba uma eseqedile ekubeni ngumengameli wezwe uzozibuyelela emabhizinisini. Uthe akanahlelo olucacile oluthinta ukuvuselela umnotho. I-Freedom Front Plus, ATM noMalema bathe sekuyisikhathi sokuthi i-ANC isuswe emandleni, bathi kuyohlanganwa evotini ngo-2024. 