BONISWA MOHALE IYAQHUBEKA nokuba nzima impilo eNingizimu Afrika emuva kokuthi uMnyango wezaMandla nezokuMbiwa umemezele ukuthi azonyuka ngoR1.46 cents amalitha kaphethroli i93 ne-95. Kusukela ngoLwesithathu kusho ukuthi abantu abahlala ezindaweni ezigudle uGu eNingizimu Afrika bazokhokha uR20.83 ngelitha kaphethroli we-93 unleaded, bakhokhe uR20.35 ngelitha le-93 unleaded. Kulindeleke ukuthi ilitha likadizili i500 ppm linyuke ngoR1.44 cents bese ele-50 ppm linyuke ngo-R1.48cents. Ilitha likapharafini lona lizonyuka ngoR1.21 cents bese ikhilo legesi linyuke ngo-70 cents. Isazi somnotho nezomthetho uSolwazi Bonke Dumisa sithe yize uhulumeni engayinyusanga intela kaphethroli kodwa ngebhadi uphethroli uzonyuka ngoba lokhu akulawulwa wuhulumeni wakuleli. “Uhulumeni akanawo amandla okulawula intengo kaphethroli ngoba inyuswa yilokho okusuke kwenzeka emazweni akhiqiza u-oyela ongahluziwe nokwenzeka ezimakethe zomhlaba. NgoLwesithathu uphethroli uzonyuka njengenhlalayenza,” kusho uDumisa. Ekuqaleni kwale nyanga uDumisa wayeshilo ekhasini lakhe elazisa abantu ngezomnotho kuFacebook ukuthi ulindele ukuthi uphinde unyuke uphethroli. Uthe ngebhadi okwenzeka phakathi kwe-Ukraine neRussia kunomthelela kuleli nakwintengo yesinkwa njengoba kubuye kuthengwe ukolweni wakulawa mazwe. Uveze ukuthi intengo ka-oyela ongahluziwe ibilokhu inyuka njalo njengoba ekuqaleni kukaFebhuwari ibiwuUS$79 kanti ngoLwesihlanu ibiwuUS$105 umphongolo. Uthe ikhona inhlansi yethemba lokuthi izobuye yehle intengo ka-oyela ongahluziwe ngoba uthe ebheka izolo ubusubiza o-US$90. Inhlangano eyenza ucwanango ngentengo yokudla nesimo senhlalo ezweni iPietermaritzburg Economic Justice & Dignity Group kulindeleke ukuthi ikhiphe ucwaningo lwayo ngokubiza kwegilosa yomndeni esibiza uR4 401 manje. Le nhlangano yayikhale ngokuthi uma kunyuka uphethroli nentengo yokudla iyanyuka kodwa uma seuwehla ukudla akwehli.