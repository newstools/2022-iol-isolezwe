LITHOLE ibheyili ikhansela laseNanda, elithinteka emacaleni okusocongwa kwabesifazane abathathu abahlaselwa beyovota ngoSepthemba, eNanda. UMnuz Themba Mnguni (63) ovele ngoLwesihlanu eNkantolo yeMantshi eNtuzuma, nowesifazane asolwa naye, uNksz Nomthandazo Mbeje, babhekene namacala amathathu okubulala, amahlanu okuzama ukubulala neletulo lokususa udungunyane emphakathini. Okhulumela iNPA, uNkk Natasha Ramkisson-Kara uthe, abasolwa baphume ngebheyili kaR5000 umuntu emunye. “Imigomo ababekwelwe yona njengoba bekhishwe ngebheyili ngeyokuthi bangabaphazamisi ofakazi becala, bavele kabili esiteshini samaphoyisa esiseduze ukuhambisa amaphasiphothi emaphoyiseni nokuthola indawo yokuhlala eqhelile nalapho abebehlala khona,” kubeka uNkk Ramkisson-Kara. Icala lihlehliselwe kuFebhuwari 22 ngokusho koweNPA. Ngokwemibiko yephephandaba, kwathiwa abantu babesame kulayini wokuvota esikoleni iBuhlebethu Primary, eNanda, ngenkathi kutheleka imoto eyayingenazo izinombolo, yavulela ngenhlamvu ibhekise kubo maqede yabaleka yashiya inqwaba yabantu belimale ngenkathi. Kunabesifazane abathathu, abaphangalela endaweni yesigameko 