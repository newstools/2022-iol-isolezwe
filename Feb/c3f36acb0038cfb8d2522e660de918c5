UKUNGACACISI kwePremier Soccer League (PSL) nohulumeni wezwe, ngokuvulelwa kwabalandeli bebhola ezinkundleni kuholele ekutheni abalandeli baseThekwini, bathume uMasipala weTheku ukuthi ukhulume nalezi zinhlaka. Eyokuthumela umasipala yenzeke izolo ngenkathi abalandeli bamaqembu ahlukene, okubalwa abeMaritzburg United, Royal AM beholwa ngabeKaizer Chiefs, bemasha besuka eDurban Christian Church, beya eDurban City Hall. Obehola imashi uSiyabonga Ncwane, ongusihlalo wabalandeli beKaizer Chiefs eThekwini, uqinisekisile kwiSolezwe  ukuthi bashiye incwadi yezikhalazo kwimeya yeTheku. “Incwadi yezikhalazo ngokungabuyiselwa kwethu ezinkundleni siyishiya kuNjabulo Zungu, othe kithi uthunywe yimeya,” kusho uNcwane. “Sijabuliswe wukuthi imeya isinake ize ithumele umuntu kodwa siyacela, siyagcizelela ukuthi isikhulumele nabaholi bezwe, nabePSL ngokuthi sivulelwe ezinkundleni. Sekubuhlungu futhi kuyazwela sibuka amaqembu ethu, ethwele kanzima sihleli emakhaya.” Ebuzwa uNcwane ukuthi, kahle, hle bawubhekise kubani umlayezo, uphawule kanje: “Sikhala kakhulu kubaba uKhoza (Irvin ongusihlalo wePSL), ubaba uNathi Mthethwa (ongungqongqoshe wezeMidlalo), ubaba uJordaan (uDanny ongumengameli weSouth African Football Association - Safa).” Okunye okucaciswe nguNcwane wukuthi, bebengamasheli iChiefs kodwa bebehlangene bengabalandeli ngesikhalo esifanayo. “Kwathiwa asigome, sigomile-ke. Silapha nje, ozakwethu be-Orlando Pirates, bebefisa ukubakhona kodwa kwavela isifo. Abekho basemngcwabeni womunye umlandeli weZimnyama eHammarsdale. Sindawonye kulesi sikhalo. Sesinganxusa nawo amaqembu ethu ukuthi, asikhulumele kubaholi beligi nabezwe ukuthi sivulelwe,” kusho uNcwane, enxenxa abanye abalandeli. Uhlangothi lukamasipala lugcine lungatholakalanga kodwa uFathuwani Mpfuni okhulumela iPSL, noVia Maphosa ohola ezokuxhumana kwiChiefs, batholekele. Bobabili bacele ukuthunyelelwa izithombe namavideo kwazise bebenganalo ulwazi ngale mashi. “Siyabonga kwiSolezwe ngeSonto ngokusazisa ngesimo. Sizoludlulisela ezithebeni ezifanele udaba. Okwamanje asinazo izimpendulo kodwa siyakukhuthaza ukuthi abalandeli bakhombise ukuthi base nathi,” kusho uMaphosa. UMpfuni ukhale esifanayo wathi kuqondane kabi kuyimpelasonto. Umnyango wezeMpilo usuke waqinisekisa kwiSolezwe ngeSonto  ukuthi, usunazo izinsiza zokuqinisekisa ukuthi abalandeli bagomile yini.