CHARLES KHUZWAYO USEHAMBA ethuka izanya umfundi waseNewlands East Secondary, eThekwini, emuva kokuhlaselwa alinyazwe ngozakwabo baseZeph Dlomo High, KwaMashu, ngoMsombuluko owedlule. Ngokusho kukanina lo mfundi ushayelwe ukuthi izingane ezifunda eNewlands East Secondary ziyazitshela. Echaza ukusuka nokuhlala, unina womfundi uthe indodakazi yakhe beyiya esikoleni ngesikhathi ivelelwa yisigameko. "Ithe ingaseSiyanda, KwaMashu, kwaqhamuka amantombazane afunda eZeph Dlomo. Athe uma edlula eduze kwengane yami, kwakhona eyigudla kabuhlungu ngehlombe. Ibe seyibuza ukuthi iqhukuzelwani ngehlombe ngoba ibichezukile? Kube seyizithintele ngoba avele ayiqhumisa ngempama maqede ayikhahlela yaze yaqhuma umlomo. " Eqhuba unina, uthi ingane yakhe ize yalanyulelwa ngomunye umlisa obehamba ngemoto. Uthe ingane uyithathile wayisa kudokotela ngaphambi kokuvulela abafundi abayihlaselile icala. "Ngizamile ukuyoxoxa nomfundi ohlanganyele ingane yami nabanye ukuze ngizwe ukuthi ngempela babangeni baze bamshaye kanje kodwa banqaba othisha. Bavele bathi angiyovula icala," kusho umzali esiligodlile igama lakhe ukuvikela umfundi. Okhulumela amaphoyisa aKwaZulu-Natal, uColonel Thembeka Mbele, ukuqinisekisile ukuthi amaphoyisa asesiteshini sasegcemeni sakwa-E, KwaMashu, asaphenya ngalesi sehlakalo sokulinyazwa komfundi.