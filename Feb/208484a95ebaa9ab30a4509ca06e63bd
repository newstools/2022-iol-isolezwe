BANGU-289 abantu ababoshelwe ukusocongwa kosopolitiki KwaZulu-Natal. Lokhu kudalulwe ngoLwesithathu emini nguNgqongqoshe wemaPhoyisa kuzwelonke, uMnuz Bheki Cele,  eThekwini. Ubethula umbiko wethimba longqongqoshe elijutshwe ukuba lixazulule isihlava sokubulawa kosopolitiki KwaZulu-Natal. Utshele abezindaba ukuthi kusukela ngo-2018, amaphoyisa aphenye amacala okubulawa kosopolitiki angu-258, nokuholele ekuboshweni kwabantu abangu-289. Wathi abanye balaba basolwa basagcinwe ezitokisini kanti ahoxiswa amacala kwabanye amacala. "Kulaba abangu-289 ababoshiwe, abangu-72 basagcinwe ezitokisini. Abangu-43 bangaphandle ngebheyili. Abangu-13 babo sebashona kanti amacala ahoxiswa kwabangu-71. Abangu-31 bona batholwe bengenacala.“ UCele uthe mkhulu umehluko owenziwe yileli thimba kusukela lajutshwa ngumengameli uMnuz Cyril Ramaphosa, ngo-2018, ukuba libhekane nokubulawa kosopolitiki kulesi sifundazwe. “Mningi kakhulu umehluko esiwubonayo. Ngaphambi kokhetho lohulumeni basekhaya lwango-2016, bangu-26 abantu abadutshulwa babulawa. Ngokhetho lohulumeni basekhaya lwangonyaka owedlule bayisishagalolunye. “Yize sifisa ukuthi kungabi khona muntu obulawayo, kepha sikushayela ihlombe ukuncipha kwababulewe.”