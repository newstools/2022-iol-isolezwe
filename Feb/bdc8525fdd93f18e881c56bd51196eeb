IMIJOVO yokwengeza amandla emigomo yeCOVID-19, iyasebenza nakubantu abaneHIV kodwa ongoti bezempilo bayesaba ukuthi lokhu kujova okudingeka njalo emuva kwezinyanga ezintathu, kungagcina sekunomthelela ongemuhle kubona. Ongoti bezempilo ebebeyingxenye yengqugquthela, iConference on Retroviruses and Opportunistic Infections  2022 (CROI), eyethulwa ngezobuchwepheshe eqale ngoMsombuluko yaphela izolo, bayavumelana ngokuthi ama-booster shot ayabavikela abaneHIV. Kepha bayesaba ukuthi kungenzeka babe nenkinga uma njalo emuva kezinyanga ezintathu kuzomele bajove ngoba imigomo ekhona yeCovid-19 iphelelwa ngamandla emuva kwezinyanga ezintathu, kuyakweziyisithupha. USolwazi Dan Barouch, ungoti ocwaninga ngamagciwane nemigomo eHavard University, uthi kumele kubhekisiswe ukuthi uhlelo lokujova njalo emuva kwezinyanga ezithathu kuya kweziyisithupha, yinto okungathenjelwa kuyona yini ekwelapheni iCovid-19. Wathi uma kuthiwa ama-booster ayasebenza kwiHIV, ngabe basuke bebheka wonke amasosha omzimba noma babheka ukuthi ngabe amaT Cell ayawamukela ama-booster? "Kumele sibheke ukuthi ngabe amasosha omzimba omuntu oneHIV ayamukela kanjani imijovo ngoba kungase kube nokuphazamiseka kwawo ngoba asuke entekenteke ngenxa yeHIV,"  kusho uSolwazi. Ephendula imibuzo uDkt  Andrea Antinori, weNational Institute for Infectious Diseases, uveze imiphumela yocwaningo abalwenze emva kolunye ucwaningo lwanyakenye olwenziwa e-Italy. Imiphumela yalo yethulwa kwi-European AIDS Conference, ikhomba ukuthi imigomo iyasebenza nakwabaneHIV. UDkt  Antinori uthe bahlole abaneHIV asebegome ngokuphelele abaCD4 count angaphansi kuka-200 kuya ku-500, bebheka ukuthi kwenzekalani uma sebegome ngokuphele. Uthi, bathola ukuthi kwabaneCD4 engaphansi kuka- 200 ukuvikeleka kuyehla emuva kwesikhashana begomile kanti abaneCD4 ephezulu bavikeleka njengabo bonke abantu. Uqhube wathi abakutholile ukuthi izinga legciwane iHIV uma lihlolwa kulaba abaneCD4 ephezulu, igazi labo likhombisa ukuthi igciwane alisabonakali egazini kepha okwamanje abakazi ukuthi lokho kusho ukuthini. “ Ngivumelana noBarouch,  ukuthi kukhona ukuphazamiseka okwenzekayo,” kusho uDkt Antinori. 