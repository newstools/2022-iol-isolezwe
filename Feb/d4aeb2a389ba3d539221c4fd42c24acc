UMASIPALA uMsunduzi unqamulele umasipala osanda kunqotshwa yiDA, uMngeni, ugesi ngenxa yesikweletu sezigidi zamaRandi. UMsunduzi uhlinzeka izindawo ezithile zomasipala uMngeni ngogesi. Lezi zingxenye zisale zingenagesi ngempelasonto kulandela isinqumo sikaMasipala uMsunduzi sokunqamula ugesi. Ugesi unqanyulwe ngoLwesihlanu. Unqanyulwe emva kokuthi uMasipala uMngeni uhlulekile ukukhokha isikweletu sawo yize wathunyelwa isexwayiso sokugcina ngonyaka owedlule. Lo masipala obukade uphethwe yi-ANC, wathunyelwa isexwayiso sokugcina ngo-Okthoba, ngaphambi kokhetho lohulumeni basekhaya okwanqoba kulo iDA kulo mkhandlu. Okhulumela umasipala uMsunduzi, uNkk Ntobeko Mkhize, uthe uMngeni ukweleta uMsunduzi uR3.5 million. “Besihlezi sibathumela izincwadi nyanga zonke, singatholi mpendulo. Ngo-Okthoba wangonyaka owedlule, sabe sesinquma ukubathumelela isexwayiso sokugcina. Namhlanje (ngoLwesihlanu) sinqume ukuvele siwucishe ugesi.” UNkk Mkhize uthe izikweletu ezifana nalezi zenza kube nzima ukuthi umasipala ukwazi ukuhambisa izidingo kubantu. “Siyathemba ukuthi lesi sinqumo esisithathile sizothumela umyalezo oqinile kulabo abakweleta umasipala. Bonke abakweleta umasipala sizobalandela.” IMeya kaMasipala uMngeni, uMnuz Chris Pappas, ivumile ukuthi umasipala wanikezwa isexwayiso sokugcina ngonyaka owedlule. Uthe bazothathela izinyathelo izikhulu ezahluleka ukukhokha isikweletu ngesikhathi umasipala uthunyelwa isexwayiso sokugcina. “Kuyishwa ukuthi izikhulu zikamasipala zavele zazisongela izandla ngesikhathi zithola isexwayiso sokugcina. Sengiyalele osabambe njengemenenja kamasipala ukuba anginikeze umbiko ogcwele. “Akukwazi ukuthi kungaze kudlule izinyanga ezine isikweletu singakhokhiwe. Bonke abathintekayo bazothathelwa izinyathelo.” UPappas uthembise ukuthi lesi sikweletu sizokhokhwa namhlanje. “Sixoxile nabaseMsunduzi. Bazi kahle ukuthi ibhange likamasipala livala ngoLwesihlanu ntambama. Ukucisha kwabo ugesi ngempelasonto kuyasolisa. Indlela okwenzeke ngayo iyasolisa ukuthi kunokugxambukela kwezepolitiki la.”