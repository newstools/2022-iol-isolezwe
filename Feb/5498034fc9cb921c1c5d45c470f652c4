Liyaqhubeka namuhla eNkantolo eNkulu yaseWestern Cape icala lendodana kamfundisi esolwa ngokudlwengula nokubulala intombi. U-Abraham Mtsweni ubhekene namacala amabili, elokudlwengula nokubulala intombi yakhe uSesi Sibanyoni eflathini layo ngomhlaka 26 Julayi 2019. Umbuso uveze ukuthi lo msolwa wasuka ePitoli eyovakashela umufi eKapa ngomhlaka 25 Julayi. Kuthiwa umsolwa wayiklinya ngosuku olulandelayo intombi eflathini layo eMaitland. Emuva kwesigameko, kuthiwa usolwa wakhiyela isidumbu sentombi efulethini wahamba ebheke ePitoli, kodwa waba sengozini yemoto esasendleleni, waphuthuniswa esibhedlela. Amaphoyisa amubopha esesibhedlela kanti izikhiye zeflathi likamufi zatholakala emotweni yakhe. Inkantolo izwe ukuthi ukuhlolwa kwesidumbu kwaveza ukuthi umufi wadlwengulwa futhi wafa ngokuklinywa. Umsolwa walivuma icala lokubulawa kodwa ngokuhamba kwesikhathi wajika wathi wavunyiswa amaphoyisa emcindezela nemibuzo. Ubaba kamufi uJonas Sibanyoni, uthi bahambe ibanga elide besuka eBronkhorstspruit ngoba befuna ukulandela inqubo yaleli cala. “Sihambe ibanga elide ngoba sifuna ukuzwa iqiniso, lokuthi kwenzakalani ngaloluya suku nokuthi ayethini amazwi okugcina endodakazi yami. “Sibuhlungu ngalokhu, uSesi wayeyingane enhle futhi esebenza ngokuzikhandla. Sasimbuka njengenkanyezi eqhakazayo emndenini," kusho uyise.