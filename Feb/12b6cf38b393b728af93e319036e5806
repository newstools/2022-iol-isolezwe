BONISWA MOHALE IZIHLATHI zivakashela izindlebe kwabahola isibonelelo sikaR350 sabangasebenzi emuva kokuba uMengameli Cyril Ramaphosa ememezele ukuthi sizoqhubeka kuze kube wuMashi wonyaka ozayo. URamaphosa uthe uyakuqonda ukuthi isibonelelo sabangasebenzi siyawenza umehluko emindenini eminingi futhi siyindlela kahulumeni yokuqinisekisa ukuthi akekho olala elambile. Uthe bayazi ukuthi uR350 awanele kodwa okwamanje yilokho okuncane abanakho njengohulumeni. “Sizoqhubeka nokuxoxa nezinhlaka ezihlukene ngodaba lwesibonelelo sabangasebenzi. Okwamanje sizoqhubeka nokusikhipha kuze kube wuMashi wonyaka ozayo. Sizobe sibheka izindlela zokusiqhuba ngaphandle kokuqeda imali yezidingo zezwe,” kusho uRamaphosa. Kuzokhumbuleka ukuthi izinhlangano ezisiza umphakathi, okubalwa kuzo iBlack Sash, izinyunyana, okubalwa kuzo iSaftu, nezinye izinhlaka zifuna kube nesibonelelo sabangasebenzi kusukela kwabaneminyaka ewu-18 kuze kufike kwabaneminyaka ewu-65. UNksz Rachel Bukasa weBlack Sash uthe bayajabula ukuthi uRamaphosa usilalelile isicelo sabo sokuqala sokwelula isibonelelo sikaR350 futhi banethemba lokuthi ngelinye ilanga kuzoba khona isibonelelo sabangasebenzi kuleli. “Sicele ukuthi uhulumeni alule oR350 ngesikhathi sisabonisana ngezindlela zokuqinisekisa ukuthi kuba nesibonelelo sabangasebenzi. Sifuna okungenani aholele abangasebenzi uR624 ngenyanga. Siyafisa le mali ithi xaxa kodwa lokho angakwenza ngokuthi ayinyuse kancane kancane,” kusho uNksz Bukasa. Uthe bazoqhubeka nokukhankasela ukuthi kube nesibonelelo sabangasebenzi ngoba izinga lempilo liyabiza eNingizimu Afrika. “Umkhankaso wesibonelelo sabangasebenzi uyaqhubeka, ngeke sime ngoba nakhu uhulumeni esememezele ukuthi uyawulula uR350. Sizoqhubeka nocwaningo neziphakamiso ezizomkhombisa ukuthi angabaholela abantu isibonelelo sabangasebenzi ngaphandle kokuphazamisa imali ebhekelele izidingo zomphakathi nangaphandle kokuqeda imali esesikhwameni sezwe,” kuphetha uNksz Bukasa.