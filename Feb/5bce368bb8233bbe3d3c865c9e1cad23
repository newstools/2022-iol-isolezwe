LIZOBUYELA enkantolo ngo-Ephreli icala elithinta umbango wobukhosi besizwe saKwaNyavu, eMkhambathini. Lokhu kuza emva kokuthi iNkantolo eNkulu eMgungundlovu ikuhlehlisele u-Ephreli 25 ukulalelwa kwaleli cala. Leli cala belikade liqulwa ngoLwesihlanu. Umphakathi wakule ndawo ufuna kubuyiselwe Inkosi eyehliswa esikhundleni, uSikhosiphi Mdluli. UMdluli wehliswa esihlalweni sobukhosi ngo-2020. Esikhundleni sakhe kwaqokwa ibambabukhosi, uNdlunkulu uThabisile Mdluli, ongundlunkulu weNkosi esanda kukhothama, uNyangayezizwe. Abangeneme ngokudilizwa kukaMdluli babe sebenikela enkantolo, lapho bemangalele khona uhulumeni waKwaZulu-Natal. Ngo-Ephreli kulindeleke ukuthi inkantolo icacise ukuthi ubani ofanelwe isihlalo sobukhosi. NgoLwesihlanu, izinkumbi zamalungu omphakathi zibe nemashi edolobheni eMgungundlovu, lapho zizwakalise ukuyeseka inkosi edilizwe esikhundleni. Inkosi edilizwe esikhundleni itshele abebezoyeseka ukuthi iyona efanelwe yilesi sikhundla. UMdluli uthe ubukhosi kwakungafanele vele buye enkosini esanda kukhothama kwasekuqaleni, kodwa yagcina inikiwe ngoba yayibufuna ngenkani. Uthe ngaleso sikhathi yena wayesekubhaceni. UMdluli uthe ubhekane nobunzima emva kokukhothama kweNkosi emzalayo, kubangwa ubukhosi. “Ziningi izinkinga engahlangabezana nazo, umnewethu efuna ukungibulala. Wangithatha umndeni wayongithukusa. Emva kwalokho walwa, elwisa uNdunankulu (waKwaZulu-Natal), ngoba efuna lesi sihlalo. Babe sebemnika ngoba benzela ukuvikela impilo yami.” UMdluli uthe emva kokukhothama kweNkosi, umndeni wabe usuvumelana ngokuthi abuyiselwe esihlalweni ngoba vele kwakufanele kungene yena. “Abanye bomndeni wakwaMdluli bayaazi ukuthi ubaba ubengakufihli ukuthi oyohlala esihlalweni emva kwakhe yimina.” Isimo simanzonzo kulo mphakathi. Kubikwa ukuthi undlunkulu owaqokwa njengebamba bukhosi usekubhaceni njengamanje. Muva nje kube nemibhikisho eyahlukene kulo mphakathi, lapho amalungu omphakathi abefuna ukuba kubuyiselwe esikhundleni inkosi esanda kudilizwa. Ngesikhathi kunokhetho lohulumeni basekhaya kwangqongqiswa izikhungo zokuvota. Kuke kwaphazamiseka ukuvulwa kwezikole kule ndawo ngenxa yawo umbango wobukhosi. Muva nje amaphoyisa apheke ngemibuzo ikhansela le-IFP, uMnuz Menzi Mkhize, abemsola ngokugovuza umphakathi. Kunemibiko yokuthunjwa kwezinduna ezifuna kubuyiselwe inkosi eyadilizwa.  