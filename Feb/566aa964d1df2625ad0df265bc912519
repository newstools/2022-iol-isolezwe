KHETHA SANGWENI  LINGAPHANDLE ngebheyili ikhansela le-IFP elinguSotswebhu emkhandlwini waseMsinga, elibhekene necala lokushaya ngesagila insizwa ebeliyisola ngokweba imali ethaveni yalo. UMnuz Mhawukeleni Sokhela (46), uvele eNkantolo yeMantshi eMsinga, wathola ibheyili kaR2 000. Uzobuyela enkantolo ngenyanga ezayo lapho kuzoqhubeka udaba lwakhe. Umthombo olwazi kahle udaba, uthi uSokhela wadukelwa wuR170 000 ethaveni yakhe, wasola izinsizwa ezintathu. Kuthiwa ithaveni yakhe idumile endaweni. “Kwaduka imali, wasola abafana. Kuthiwa oyedwa wamthola wamshaya kanzima wamthumba isikhathi eside, ethi akakhiphe  abanye. Udaba lubikwe emaphoyiseni waboshwa, uhamba inkantolo njengoba sikhuluma,’’ kusho umthombo ongeke udalulwe. Kuthiwa uSokhela uboshwe nabanye abesilisa ababili amagama abo angatholakalanga. Isolezwe ngeSonto lithole ukuthi umgilwa wahlaselwa ezinzulwini zobusuku ngehora lokuqala, washaywa wanabiswa. Kuthiwa abamangalelwa basolwa ngokuthi babededendebula umgilwa ngemshiza nezagila bemfuna imali bethi akavume ukuthi uyithathile. Kuthiwa bamshaya bamshiya emayoywana ebusuku kanti udaba uzolubika emaphoyiseni, angachithanga sikhathi athatha abasolwa abaphosa ezikhindini. Okhulumela amaphoyisa KwaZulu-Natal, uLt Colonel Nqobile Gwala, uqinisekisile ukuthi bakhona ababhekene necala lokushaya ngenhloso yokulimaza bahamba inkantolo.