Kulindeleke ukuba sigwetshwe ngomhlaka 8 Mashi 2022 isitshudeni saseWalter Sisulu University ngemuva kokulahlwa icala lokweba. USibongile Mani (28), oyisitshudeni saseWalter Sisulu University uvele enkantolo yeMantshi e-East London. Lesi sitshudeni saba sematheni ngemuva kokuvela kwezindaba zokuthi wathola uR14.1 million kwiNational Student Financial Aid Scheme (NSFAS). Phambilini owayekhulumela uphiko loKlebe uCaptain Anelisa Feni waveza ukuthi, “uSibongile obesolwa ngokuthola uR14.1 million ngokungemthetho kwiNSFAS. Kuleyo mali usolwa ngokudla imali ebalelwa ngaphezulu kukaR810 000 ekhithiza ezitolo esikhathini esingangezinyanga ezintathu ngaphambi kokuthi abakwaNSFAS babone okwenzeka,” kusho uFeni. 