BASAGCINWE esitokisini abasolwa abathathu abebevele eNkantolo yeMantshi yaseNtuzuma, ngoLwesihlanu olwedlule, ngecala lokubulala emva kokutholakala kwesidumbu sowesilisa obedukile emfuleni. UMnuz Mbuso Patrick Nhlosi (22) obehlala eNtuzuma, eThekwini, kodwa engowaKwaNongoma ngokuzalwa, utholwe umfuleni uMngeni ngaKwaDabeka ngoLwesithathu olwedlule. Kutholwe isidumbu sakhe emuva kokuthi enyamalale ngoMsombuluko odlule. Ngokusho kukaLieutenant Colonel Nqobile Gwala, okhulumela amaphoyisa KwaZulu-Natal, lona wesilisa utholwe enqunywe intamo waphinde wagwazwa amanxeba amaningi ekhanda. “Amaphoyisa aseNtuzuma abe esenza uphenyo, ezama ukuhlanganisa yonke inhlobo yobufakazi ebukhona. Ukusebenza ngokuzikhandla kwawo, kuthele izithelo njengoba egcine ebopha abasolwa abathathu abaneminyaka engu-37 kuya kwengu-40. Laba basolwa babekwe icala lokubulala elivulwe esiteshini samaphoyisa eNtuzuma,” kusho uLt Col Gwala. Uthe icala lihlehlele uLwesine, kanti abasolwa bagcinwe esitokisini. 