UBUYELA enkantolo namuhla owesilisa waseMalukazi, ngaseMlaza, oyamaniswa namacala okudlwengula angu-22. Lona wesilisa (50) wavela  eNkantolo yeMantshi yaseThekwini ngeledlule nokuyilapho elahlehliswa khona icala lakhe. IMantshi uNkk Ferial Seedat ithe icala lihlehliselwa uFebruwari 14 lapho kulindeleke ukuthi umsolwa acele ibheyili. IMantshi yaqhubeka yathi ukuhlehliswa kwecala kwakhenzelwa ukunika abanye abagilwa okusolwa ukuthi banukubezwa umsolwa, bazomkhomba. Iqhube yathi ngesikhathi kulindwe ukuthi kwenzeke konke lokhu, umsolwa uzobe egcinwe esitokisini. Umsolwa wabanjwa amaphoyisa aseNanda asebenza ngaphansi kophiko lodlame loMndeni, ukuVikelwa kweZingane namacala  ngoJanuwari 30. Ngokwesitatimende esakhishwa amaphoyisa KwaZulu-Natal, uLieutenant Colonel Nqobile Gwala wathi lona wesilisa usolwa ngokudlwengula abesifazane abangu-19 kusuka ngo-2008. Kuthiwa ubesebenzisa indlela efanayo yokulutha abagilwa. Kuthiwa ngendlela engasolisi, wayebacela ukuthi bamphelezele aye eSiphingo. “Phakathi kwezizathu ayezibeka, wayethi akayazisisi kahle indawo noma azame ukuba wusizo kumgilwa uma embona ukuthi ukhathazwa okuthize,” kusho uLt Col Gwala. Wathi babegibela amatekisi kuthi uma befika eSiphingo, abatshele ukuthi udinga ukuyolanda imoto yakhe emzini othize khona endaweni. Wathi babehamba ngezinyawo ibanga elilinganiselwa kumakhilomitha amathathu ngaphambi kokuba baqhamukele endaweni eyihlathi lapho ayefike abajikele khona, abaklinye, abadlwengule bese ebaphuca izinto zabo ezibalulekile. 