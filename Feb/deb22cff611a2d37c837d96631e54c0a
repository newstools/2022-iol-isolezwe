AMAQEMBU ezepolitiki athi ibishisa ibanda inkulumo eyethulwe uNgqongqoshe wezeziMali, uMnuz Enoch Godongwana, ngesikhathi ethula isabelosezimali izolo, ePhalamende. Amaqembu ezepolitiki athe yize noma kukhona okuhle uGodongwana akushilo, kodwa kuningi obekufanele engabe ukushilo angazange akusho. La maqembu athe aselindele ukuthi kwenziwe zonke lezi zinto azithembisile uGodongwana. Okhulumela iDA kwezezimali, uDkt Dion George, uthe bayamukela bekhala inkulumo kaGodongwana. “Usuke wasaba ukunyathela abantu abathile amakhona. Akazange ayithi vu indaba yokukhushulwa kwemiholo yabasebenzi bakahulumeni. “Kulindeleke ukuthi izisebenzi zikahulumeni ziphinde zikhushulelwe imiholo njengoba kunezingxoxo ezizoqala ngenyanga ezayo. Ungqongqoshe ukhethe ukungayikhulumi leyo ngoba esaba ukunyathela abathile amakhona.” UGeorge uthe noma bekhala, kukhona okuhle uGodongwana akushilo. “Inkulumo yakhe iyahambisana nalokhu okwashiwo umengameli, ngesikhathi ethula inkulumo yakhe.” Okhulumela i-IFP kwezezimali, iNkosi Mzamo Buthelezi, uthe baphoxekile ukuthi uGodongwana akazange asho lutho ngezinkampani zikahulumeni ezingenzi kahle. UButhelezi uthe uGodongwana uphuthelwe ithuba lokucacisela abantu bakuleli ukuthi ngabe uhulumeni usazoqhubeka yini nokutakula izinkampani ezingenzi kahle. “Kuyakhathaza ukuzwa ukuthi i-Eskom izolekelelwa ngemali elinganiselwa kuR88 billion.” Nokho uthe bajabule ngoR30 billion ozonikezwa omasipala. “Besihlezi sikusho ukuthi omasipala kufanele banikezwe imali eningi ngoba ibona abahambisa izidingo kubantu. Noma sijabule, kodwa incane le mali, ikakhulukazi uma uyiqhathanisa noR70 billion onikezwe izifundazwe.” Iphini likamengameli kwi-EFF, uMnuz Floyd Shivambu, uthe inkulumo kaGodongwana ayizange ibachaze nakancane. UShivambu uthe into ebacacele enkulumeni kaGodongwana ukuthi uhulumeni usazoqhubeka nokucwila ezikweletini. “Kusobala futhi ukuthi lezo zikweletu sizozikhokha seziphindwe kaningi.” Ilungu le-UDM, Mnuz Nqabayomzi Nkwankwa, uthe bajabule ngokuthi uGodongwana umemezele ukuthi uhulumeni uzobeka eceleni uR180 billion, okuzoncishiswa ngawo isikweletu sikahulumeni. “Ibingeyimbi kangako inkulumo kangqongqoshe. Besihlezi sisho ukuthi uhulumeni kufanele aqhamuke nezindlela zokunciphisa izikweletu. “Kodwa ke okusikhathazayo ukuthi emva kwalokho ube esememezela ukuthi  kuzoncishiswa intela ekhokhwa izinkampani. Asihambisani nalokho.” Ilungu le-ACDP, uMnuz Steven Swart, uthe inkulumo kaGodongwana ibabhekele kakhulu abantulayo. “Kufanele siyishayele ihlombe inkulumo kangqongqoshe. Ziningi izinqumo ezinhle azithathile. Lezi zinqumo zizokwehlisa umthwalo emahlombe abalabo abantulayo.”