OBEYINHLOKO yamaJaji eNkantolo yoMthethosisekelo, iJaji Mogoeng Mogoeng, uxolisile ngokuzibandakanya nezingxabano ezingepolitiki. OBEYINHLOKO yamaJaji eNkantolo yoMthethosisekelo, iJaji Mogoeng Mogoeng, uxolisile ngokuzibandakanya nezingxabano ezingepolitiki. Encwadini ayikhiphe izolo (ngoLwesine), uMogoeng uthe: “Ngifisa ukudlulisa ukuxolisa kwami okungenamibandela ngenkulumo yami engayenza ngoJuni 23, 2020 ngesikhathi ngiyingxenye yombuthano owethulwa ngezobuchwepheshe yiphephandaba, iJerusalem Post.’’ Ngesikhathi enza inkulumo yakhe, uMogoeng wathi njengekholwa, unesibopho sokulithanda izwe lakwa-Israel, bese ekhulekela ukuthula eJerusalema. “Uma ngiqalekisa u-Abraham no-Israel, uNkulunkulu uyongiqalekisa nami. Njengekholwa akukho okunye engingakwenza ngaphandle kokulithanda izwe lakwa-Israel, ngoba ngiyazi ukuthi ukuzonda kwami izwe lakwa-Israel, kungangidonsela iziqalekiso ezingakaze zibonwe,” washo kanje uMogoeng ngo-2020. Ikomidi elibhekelela ukuziphatha kwamajaji, layalela uMogoeng ukuthi axolise ngala magama awakhuluma. Ikomidi lathi uMogoeng, akazange aziphathe kahle ngokukhuluma ngalolu hlobo, nangokuzifaka kwezepolitiki ephawula okushayisana nezinkolelo zezwe laseNingizimu Afrika, uma kuziwa ezweni lakwa-Israel. Encwadini yakhe yokuxolisa uMogoeng uthe, yena nozakwabo kwezamajaji, eminyakeni eminingi edlule bebenza izahlulelo maqede balindele ukuthi wonke umuntu, ngisho nomengameli imbala ukuthi bazihloniphe, futhi bebekwenza lokho. “Yingakho nami ngiphoqwa wumthetho ukuthi ngixolise ngokungenambandela. Ngoba nami angikho ngaphezulu komthetho, ngiyaxolisa njengokuba ngiyalelwe,” kusho uMogoeng. 