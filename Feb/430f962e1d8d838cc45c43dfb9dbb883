UFUNA ubulungiswa umndeni wowesilisa obenokuthikamezeka emqondweni oshaywe waze wafa izintatha zangoMsombuluko eNew City, eMzimkhulu. Umufi, uMnuz Bhekuyise ‘Star’ Mbele (27), kuthiwa ubonwe yilungu lomphakathi elimdlule esaphefumula eduze komgwaqo. Ngokusho kukadadewabo kamufi, uNksz Nomcebo Mbele, uthole ucingo luvela kuleli lungu lomphakathi, lithi akaphuthume endaweni yesigameko ngoba umfowabo ulinyaziwe kakhulu. “Ilungu lomphakathi lithe uStar ulitshele ukuthi ushawe amalungu e-forum yendawo ngesikhathi embuza ukuthi ulinyazwe wubani kangaka. Nginikele khona endaweni yesigameko namalungu omndeni kodwa samfica esethule,” kusho uNksz Mbele. Uthe ngesikhathi bebuthene endaweni yesigameko, sekufike nomphakathi kube khona inkulumo evelayo ukuthi abantu abashaye babulala umfowabo amalungu e-forum aziwayo, abezitshela ukuthi uyisigebengu. Uthi lokhu bathe uma sebekubuzisisa kahle, nawo la malungu asolwayo ekhona endaweni yesigameko, aphika alala ngomhlane. Uthi kukhona ilungu lomphakathi elivelile lona lathi kukhona amanye amalungu e-forum afikile emzini kubo ngezithuba zawo 3 ekuseni, afika aboleka ibhala. Uthi leli lungu lithi limbonile oyedwa, labatshela bewumndeni igama lakhe. Uthi bayile kulo, lafike lagwajaza, labatshela ulwazi olungahlangani kahle hle. “Livumile ukuthi belikhona kuyobolekwa ibhala futhi ibhala bekuyoqhutshwa ngalo yena uStar ngoba ubengakwazi ukuhamba kodwa elingakuvezi wukuthi yini ebidala angakwazi ukuhamba. Futhi likhuluma into engahlangani kahle ngoba sithe uma sesilibuza ukuthi pho limqhube lamshonisaphi, lathi libuye lamyeka wazihambela ngoba ubesethi uzokwazi ukuzihambela. Le nkulumo iyashayisana ngoba thina sigcine simthola esefile uStar, ngakho le nto eliyishoyo asiyizwa nhlobo,” kusho uNksz Mbele. Uthe bafuna ubulungiswa ngalolu daba ngoba uStar ubengeyiso isixhwanguxhwangu futhi umqondo wakhe ubuye ube nokuthikamezeka kancane ngakho abakholwa ukuthi ubengatholakala enza into efana nobugebengu emphakathini. Uthe noma ngabe lenzekileke ibhadi lokuthi atholwe enza okungalungile, abakholwa ukuthi bekufanele abulawe. “Okungenani, bekufanele basazise njengomndeni wakhe ngoba akekho umuntu ongamazi ukuthi owaphi. Noma bebengamnikela emaphoyiseni ambophe kunokuthi bambulale,” kusho uNksz Mbele. Uthe bona uStar bahlukane naye emuva kwesidlo sasebusuku ngeSonto. Uthe ngesikhathi behlukana, waba umuntu oyolala egumbini lakhe lokulala, bathuke boma sebetshelwa ekuseni ngoMsombuluko ukuthi ulinyaziwe. Okhulumela amaphoyisa KwaZulu-Natal uLt-Col Thembeka Mbele, uthe likhona icala lokubulala eliphenywa ngamaphoyisa aseMzimkhulu.  