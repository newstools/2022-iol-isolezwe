BONISWA MOHALE KUSUNGULWE uphiko uhlaka oluzobhekelela ukuphehlwa kukagesi ezweni. Lezi zindaba zivele izolo enkulumeni kaMengameli Cyril abeyithulela isizwe. URamaphosa uthe ukunqamuka kukagesi kubeka umnotho engcupheni, akubagqugquzeli nabatshalizimali ukuba bafake imali eNingizimu Afrika. Uthe kuzoba nogesi omningi ozongena abalule kuwo u-500MW ozophuma ezinhlelweni zikagesi, u-2 600MW kagesi ongangcolisi imvelo, u-3 000 MW ozophuma kwigesi u-4 000MW ezinhlelweni zezimayini, u-1 400MW ozophehlwa omasipala nomunye ozovela kwezinye izinhlelo zikagesi. Uveze ukuthi ukuhlelwa kabusha kwe-Eskom kuzophothulwa ngasekupheleni kwalo nyaka. Ubuye waveza ukuthi uhulumeni uzimisele ukuqeda imicikilisho yokuqala nokuqhuba ibhizinisi eNingizimu Afrika. “Kwangiphatha kabi ukubona kuboshwa umuntu wesifazane owayedayisa amakhekhe ngoba engenayo imvume yokudayisa. Sifuna abantu bakithi bakwazi ukuvula amabhizinisi ngaphandle kwemicikilisho, sihehe nabatshalizimali ukuba bazovula izimboni kuleli,” kusho uRamaphosa. Uthe uqoke uMnuz Sipho Nkosi ukuba eze nohlelo lokuqeda imicikilisho kuhulumeni nasemabhizinisini.  UNkosi uzobuye aqinisekise ukuthi osomabhizinisi bakhokhelwa kungakadluli izinsuku eziwu-30 uma sebeqede umsebenzi abebewenzela uhulumeni bathumela namaphepha afanele. Ubuye waqoka uMnuz Daniel Mminele ukuba aphathe isikhwama sikaR131 billion esizobhekelela amabhizinisi avikela imvelo. Ukukhulisa umnotho kuzolungiswa ukuhamba kwezitimela kuzo zonke izifundazwe, kuliwe nokudayiswa kwezinsimbi  zengqalasizinda kuleli nalezo ezishushumbiselwa ukuba ziye kwamanye amazwe. Kuzobuye kulungiswe nendaba yokubambezeleka kwemikhumbi namaloli emachwebeni njengoba iTransnet isebenzisana nezinkampani ezizimele ukuxazulula le nkinga nezinye. USolwazi Bonke Dumisa, oyisazi sezomnotho nomthetho, uthe : “Akukuningi okuphathekayo uMengameli Cyril Ramaphosa akushilo okuzokwenziwa ukufukula ezomnotho ezikhahlanyezwe kakhulu izimiso ezinzima ezabekwa ukunqanda ukusabalala kwe-Covid-19. Uhulumeni uqoke uSipho Nkosi ukuthi asebenzisane nethimba elithize elizobhekana ngqo nemithetho nemigomo eyenza kube lukhuni ukuqala nokuqhuba amabhizinisi. Ukunqanyulwa kukagesi izikhathi eziningi kucekela phansi ezomnotho. Uhulumeni ugqugquzela abanye osomabhizinisi abazokhiqiza ugesi ukuvala igebe elivulwa ukungasebenzi kahle kwe-Eskom. Akashongo okuningi ngokulahleka kwemisebenzi; uthe kuzovulwa amathuba okuqeqesha intsha ukuze iqasheke”.