USUQALILE umbango wezikhundla kwi-EFF esifundazweni iKwaZulu-Natal. Njengoba le nhlangano ilungiselela ukukhetha ubuholi obusha kulesi sifundazwe, amalungu ayo aseqalile ukuxoxa ngamagama abaholi afuna bangenele umbango wezikhundla. Kubukeka umbango uzokuba phakathi kwamalungu esiShayamthetho saKwaZulu-Natal, uMnuz Vusi Khoza, onguSihlalo we-EFF esifundazweni,  nephini lakhe, uMnuz Mongezi Twala. Kukhona uhlangothi olungaphakathi kwi-EFF olufuna ukuba uKhoza aphinde abuyele njengosihlalo waleli qembu esifundazweni. Lolu hlangothi luphinde luphakamise uMnuz Vukani Ndlovu, oyikhansela kuMasipala waseThekwini, ukuba akhethwe njengonobhala. UNdlovu, onguMgcinimafa esifundeni saseThekwini, wayengenele umbango kasihlalo engqungqutheleni yango-2018 kepha lesi sikhundla sathathwa nguKhoza. Uke waba yilungu lesiShayamthetho sesifundazwe ngaphambi kokhetho lwango-2019. Olunye uhlangothi lufuna ukuba uThwala kube nguye ohola i-EFF KwaZulu-Natal. Lolu hlangothi luphinde lufune loyo oyisekela lemeya kuMasipala waseMhlathuze, uMnuz Nkululeko Ngubane, ukuba angenele umbango wokuba unobhala. UNgubane ungumkhulumeli we-EFF KwaZulu-Natal. Kuphinde kuvele uhlangothi lwesithathu, okungakacaci kahle ngalo njengoba kuvela ukuthi lona luphakamisa eyokuthi kube nobumbano. Ingqungquthela yokukhetha ubuholi obusha izokuba sekuqaleni kuka-Okthoba. Le ngqungquthela ibalulekile njengoba abazokhethwa kuyona kuyibo abazohola umkhankaso wale nhlangano wokhetho lwango-2024. Abazokhethwa kuyo yibona futhi abazokuba sethubeni lokuqokelwa ukuba bayomela i-EFF ePhalamende nakwisiShayametho saKwaZulu-Natal emva kwalolu khetho. Bobabili, uKhoza noTwala, bavumile ukuthi bese bezwile ukuthi kunamalungu ale nhlangano afuna ukuba bangenele umbango wezikhundla. UKhoza uthe angeke athanda ukuphawula ngalolu daba njengoba kungakaqalwa ukuphakanyiswa kwamagama alabo abazongenela izikhundla. "Angeke kube kuhle ukuthi nami bese ngikhuluma ngale nto. Njengamanje abantu basazivezela imizwa yabo. Usemkhulu umsebenzi osihlalele njengamanje. Ngisayibukela kude le nto." Kanjalo noTwala uthe uzoqala ukuphawula uma sekuqaliwe ukuphakamiswa kwamagama abazongenela umbango wezikhundla. "Njengamanje sisalinde umhlahlandlela. Iqiniso ukuthi umuntu akaziphakamisi yena. Amagatsha yiwona akhethayo. Ngakho-ke sizolinda wona." 