BAKHATHAZEKE ngokuphepha kwezingane zabo abazali bezingane ezifunda ezikoleni zaseMnambithi. Lokhu kuza emva kokuba amalungu kasoseshini iKlipriver, ethulule izingane zabo ezimotweni zomalume ngeledlule, aphoqa ukuthi zithuthwe amatekisi abo. Ngokusho komzali okhathazekile, ongathandanga igama lakhe lidalulwe, akubaphathi kahle owenziwa ngamalungu alo soseshini. “Izingane zethu zincane. Le nto yokuthi zithuthwe abashayeli bamatekisi omphakathi iyasikhathaza singabazali. Abashayeli bamatekisi akusibo abantu abavame ukuba nokunakekela, izingane zethu zizosala kula matekisi abo, bangaqapheli nokuqaphela ukuthi kukhona ingane esisele,” kusho umzali. Uthe enye into ebakhathazayo wukuthi abashayeli bamatekisi abangaphansi kweKlipriver Taxi Asssociation bawuphatha ngobudlabha umsebenzi wokuthutha izingane zabo. “Laba bantu banomsebenzi obamele emarenki. Into abayenzayo, ekuseni izingane zethu zihanjiswa ngomunye umuntu, ntambama zilandwe ngomunye ngoba lo obezithathe ekuseni usestendini, ulayisha umphakathi. Le nto izodida izingane zethu ngoba njengoba zincane nje zona zimaka umalume nemoto. Le nto yokushintshashintsha kwezimoto ezibahambisayo ekuseni nantambama kuzosilahlela izingane,” kusho umzali. Uphinde waveza ukuthi lo soseshini uzenzela umathanda eMnambithi ngoba njengoba ususezinganeni nje, uqale kubantu abadala ngasekupheleni konyaka odlule. Uthe izimoto ebezithutha izitafu zamafemu ale ndawo, lo soseshini uziyekisile. Uthe ngisho nabahamba ngezimoto zabo ezincane, uma beke baba bathathu emotweni, owesithathu uyehliswa, kuthiwe akayogibela itekisi, kusale ababili emotweni. “Ukuhlukunyezwa lokho. Laba bantu bafuna kwenzeke intando yabo eMnambithi,” kusho lo mzali. Omunye womalume, naye ongathandanga igama lakhe livezwe, uvumile ukuthi impela umsebenzi bawuphucwe ngosomatekisi. Uthe bathe umsebenzi owamatekisi, akuwona owomalume. “Sivele sayekela-ke nathi ngoba abantu bamatekisi banodlame, ungaze uzithole usungena enkingeni ngenxa nje yokuba nenkani,” kusho umalume. USihlalo kasoseshini iKlipriver, uMnuz Bhekuyise Masondo, uvumile ukuthi bakhona omalume ababamisile kodwa akusibo bonke. Uthe abamisiwe abangaziphathi ngendlela, abangekho ngaphansi kukasoseshini womalume obhalisiwe futhi abavele behlisa imali abathutha ngayo izingane maqede abazali bagcwala kubona. “Abenzi neze kahle. Abazali abanezikhalazo abeze ehhovisi lethu, sizoxoxisana nabo,” kusho uMasondo. USihlalo weSantaco KwaZulu-Natal, uMnuz Sfiso Ntshangase, uthe bona baluleka ukuthi kunokukhombana ngeminwe, zonke izinhlaka ezithintekayo azihlale phansi zixoxe, ziphume nesisombululo. 