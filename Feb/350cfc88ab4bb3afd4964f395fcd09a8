BONISWA MOHALE IZINYUNYANA ziggqugquzele izikhulu zaseClover ukuba zibuyele ezingxoxweni ukuze kutholakale isisombululo sesiteleka esesidonse izinyanga ezintathu. Esithangamini sabezindaba izinyunyana zigxeke iClover ngokufa kukanogada wale nkampani ngoFebhuwari 17 okuthiwa wahlaselwa ngabasebenzi ababesendleleni yokuyokwethula uhlu lwabo lwezikhalo. UMengameli weGeneral Industries Workers Union of South Africa (Giwusa), uMnuz Mametlwe Sebei, uthe bayalugxeka udlame ngoba ludicilela phansi isiteleka sabasebenzi kodwa ubuholi baseClover kufanele buzinuke amakhwapha ngalokhu. “Sidlulisa amazwi enduduzo emndenini kaMnuz Terence Tegg odlule emhlabeni emuva kodlame lwangoFebhuwari 17. Asihambisani nodlame, sidinga ukuthi kutholakale isisombululo kulesi siteleka esesidonse izinyanga ezintathu,” kusho uSebei. Uthe okwamanje abazi ukuthi ngubani owabulala uTegg yize kuboshwe abasebenzi ababili ngokufa kwakhe. “Abasebenzi babezolandwa ngamabhasi eClayville beya efemini yakwaClover eseBoksburg. Sisola ukuthi abaphathi bayalela onogada ukuba bavimbe abasebenzi baze bangena emabhasini bephosa abasebenzi imibuzo. Lokhu kwaholela ekutheni kube nokuhilizisana, abasebenzi badutshulwa ngezinhlamvu zenjoloba, babaleka bahlakazeka ngoba besaba ukufa. Kuyaziwa ukuthi izinhlamvu zenjoloba ziyabulala. Asazi ukuthi yini eholele ekushoneni kukaTegg, siyazwelana kakhulu nomndeni wakhe,” kusho uSebei. Uthe iClover ayikaze ibuyele kubona ukusho ukuthi izingxoxo zokusombulula isiteleka zizoqhubeka nini. UNobhala-Jikelele weSouth African Federation of Trade Unions (Saftu), uMnuz Zwelinzima Vavi, ucele iClover ukuthi ibuyele ezingxoxweni ukuze kutholakale isisombululo. “Udlame asihambisani nalo kodwa siyacela ubuholi baseClover bubuyele ezingxoxweni ngoba izinyunyana zizimisele ukuxoxa. Akufanele uma abasebenzi bekhala ngokwehliselwa amaholo kube nodlame kodwa kufanele kuxoxwe ukuze kutholwe isisombululo,” kusho uVavi. 