WAYETHUNYWE ukuyofaka imali yesitokofela sikanina, owesilisa othunjwe ngesonto eledlule edolobheni eVerulam, isidumbu sakhe okuthiwa sitholwe silahlwe emfuleni siboshwe izandla ngoLwesihlanu, okusolwa ukuthi uqale wahudulwa ngemoto. UMnuz Mthobisi Ngcobo (23) waseNdwedwe, bekubikwe ukuthi unyamalale ngoMsombuluko odlule esedolobheni eVerulam. Ngokwesitatimende esakhishwa yinkampani yonogada, iReaction Unit of South Africa (Rusa), wayengasesitobhini samabhasi ngesikhathi ehlaselwa ngamadoda amahlanu ayehlomile, emphoqa ukuthi angene emotweni encane ayehamba ngayo emkhombe ngesibhamu, kwaba wukunyamalala kwakhe. Ilungu lomndeni elikhulume neSolezwe elicele ukungadalulwa, likuqinisekisile ukuthi isidumbu sikamufi sitholiwe kodwa laveza ukuthi akukho zitha abebika ukuthi unazo, umndeni ongasolela kuzo. “Ubengabhemi engaphuzi, uma kwenzekile ubeziphuzela lokhu okunoshukela.  Akulula ukuqagela ukuthi ngempela ukubulawa kwakhe kumayelana nani kodwa sizolinda uphenyo lwamaphoyisa. Engikwaziyo ukuthi wayethunywe imali yesitokofela okwenza singaqondi noma yisenzo sokubanjwa kwenkunzi,” lisho kanje ilungu. Lithe okwamanje abanalo ulwazi lokuthi isidumbu sibonwe ngubani kodwa wathi umndeni uthintwe ngamaphoyisa aseVerulam abewazisa ngokuthi sitholwe eNanda isidumbu. Ilungu lomndeni liveze ukuthi umufi ubengasebenzi njengoba engomunye wabalahlekelwe wumsebenzi ngesikhathi kudlanga iCovid-19, kanti ubesanengane enonyaka nezinyanga ezimbili. Okhulumela amaphoyisa KwaZulu-Natal uColonel Thembeka Mbele uthe lolu daba liphenywa amaphoyisa abhekelele udlame lwezepolitiki. 