SIMPHIWE NGUBANE IKHIPHE isidumbu ingxabano yababili eqale ngesikhathi kuphuzwa utshwala endaweni yokucima ukoma eBuffelsdraai, eVerulam. Okhulumela amaphoyisa KwaZulu-Natal, uLieutenant Colonel Nqobile Gwala, uthe kuvulwe icala lokubulala eliphenywa esiteshini samaphoyisa saseVerulam. ULt Col Gwala uthe ngo-3 entathakusa ngeSonto kutholakale isidumbu sendoda ena-27 sinenxeba lokugwazwa esifubeni. “Le ndoda ihlonzwe njengeshonele endaweni yesigameko. Amaphoyisa ayaphenya ngalesi sehlakalo,” kusho uLt Col Gwala. Inkampani yonogada, iReaction Unit South Africa (Rusa), ithe ibizelwe kule ndawo ngumuntu ozithele kule ndoda ngaphandle kwasethaveni idindilizile phansi inganyakazi. Okhulumela iRusa, uMnuz Prem Balram, uthe bafice iqulu labantu libuthelene endaweni yesehlakalo. “Abezimo eziphuthumayo baxilonge le ndoda bathola ukuthi isishonile. Ibinenxeba elilodwa lokugwazwa esifubeni. Sibikelwe ukuthi umufi ubephuza utshwala ethaveni kanti uzoxabana nomunye obekade ephuza naye,” kusho uBalram. Wengeze ngokuthi umsolwa ugwazwe ngumufi wase eyabaleka, akwaziwa ukuthi ubaleke washona ngaphi. 