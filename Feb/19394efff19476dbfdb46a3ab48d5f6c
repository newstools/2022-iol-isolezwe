SIMPHIWE NGUBANE KUKHUTHAZWE abesifazane nezingane ukuthi bangafeli ngaphakathi kepha bababike ezinhlakeni zomthetho abantu ababahlukumezayo. Lokhu kushiwo uNgqongqoshe wezokuThuthukiswa koMphakathi KwaZulu Natal, uNkk Nonhlanhla Khoza izolo. Ubehola imashi yomphakathi KwaDabeka, eClermont izolo elwa nokuhlukunyezwa kwabesifazane nezingane, ukusetshenziswa kwezidakamizwa notshwala nezinga eliphezulu labangasebenzi. Uthe kuwumsebenzi wawo wonke umuntu emphakathini ukulwa nalesi sihlava wakhuthaza abantu ukuthi babambe iqhaza. UNkk Khoza ukhuthaza nezinhlaka zomthetho ukuthi zibophe abantu abaxolisa ngemfuyo uma behlukumeze umuntu wesifazane noma bedlwengulile. “Akusizi ngalutho ukufela ngaphakathi ube uhlukumezeka kanjalo nabantu abathulayo babukele umuntu osuke ehlukunyezwa bayafana nabahlukumezi,” kusho uNkk Khoza. Uthe izidakamizwa zinomthelela ekwandeni kwamacala okuhlukumeza ngokobulili nokukhulelwa kwezingane zisezincane. Uthe kuyadabukisa futhi akwamukeleki ukukhulelwa kwengane encane enye othola ukuthi ikhuleliswe uyise, umalume noma ubhuti wayo emndenini. Uthe amacala afuze lawa awambambathwa afihlwe wabe esenxusa amaphoyisa ukuthi ababophe abagila le migilingwane. Umphakathi ucele ukubonelelwa ngamathuba omsebenzi, kuliwe nobugebengu nokusetshenziswa kwezidakamizwa futhi zibe seduzane izinsiza zikahulumeni. Ilungu lePhalamende uMnuz Cyril Xaba likhuthaze umphakathi ukuthi uvikele ingqalasizinda yawo, ungayicekeli phansi. UXaba uthe uma umphakathi unezikhalo kumele usebenzise izinhlaka ezifanele. Amalungu omphakathi abengafuni kudalulwe amagama awo ephepheni acele amaphoyisa ukuthi ahlakaze izidleke zabantu abadayisa izidakamizwa eClermont ngoba bayaziwa. Laba bantu bathe kukhona nabadayisela abafundi ezikoleni abadayisa ukudla okusuke kuxutshwe nezidakamizwa. Bafune nokuthi kucotshelelwe ngolwazi abafundi abaqeda isikole baduve emakhaya ngenxa yokuntula ulwazi nezinyathelo okumele bazithathe  ukuze baqhubekele phambili nemfundo.  