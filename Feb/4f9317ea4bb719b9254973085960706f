KUBHEKWE uMengameli uMnuz Cyril Ramaphosa ukuba aqoke iJaji Mandisa Maya esikhundleni senhloko yamajaji kuleli, kulandela ukuthi iJustice Services Commission (JSC) ihambise igama lakhe. Okhulumela iJSC, u-Advocate Dali Mpofu umemezele igama leJaji Maya ngoMgqibelo ntambama wathi bazokweluleka uRamaphosa ukuba aqoke yena. IJaji Maya liwuMengameli wamaJaji eNkantolo yokweDluliswa kwamaCala. Isikhundla senhloko yamajaji sivuleke emuva kokuthi iJaji Mogoeng Mogoeng lithathe impesheni ngasekupheleni konyaka odlule. UMpofu, uthe bavumelene ngo-elethu ukuthi kuhanjsiwe igama leJaji Maya futhi kube yilona lodwa. IJaji Maya belitholene phezulu neJaji Dunstan Mlambo, iJaji Mbuyiseli Madlanga, Jaji Raymond Zondo. IJaji Maya yilona kuphela umuntu wesifazane obephakathi kwamadoda abehlolwa ikhono. URamaphosa wuyena owokugcina okufanele asayine bese ememezela igama leJaji Maya njengozothatha isikhundla. Inhlokhono yesikhundla senhloko yamajaji ibibhekwe ngabomvu yizwe lonke futhi ibisakazwa bukhoma kuthelevishini. Isonto lonke bekushikisha ufudu abagaqele isikhundla beshintshana behlatshwa ngemibuzo. Ngosuku lokugcina kusuke umsindo ngesikhathi kuhlolwa iJaji Zondo kubangwa ukuthi lake laba nemihlangano nowayengumengameli Jacob Zuma.