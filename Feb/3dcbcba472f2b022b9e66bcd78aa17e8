UKUKHULEKELWA kweSilo uMisuZulu kaZwelithini emcimbini wokuvulwa kwesiShayamthetho saKwaZulu-Natal izolo, bakwamukele njengokufaka isigxivizo sokuthi nguye osesihlalweni sobukhosi bukaZulu. Amaqembu aphikisayo nabahlaziyi bathe ukukhulekelwa kweSilo uMisuzulu kubashiye bengenakho ukuqagela mayelana nombango walesi sihlalo. ISilo sitheleke sihamba namabutho nembongi ngesikhathi uNdunankulu waKwaZulu-Natal, uMnuz Sihle Zikalala, ethula inkulumo ayibhekise kubantu baKwaZulu-Natal. Kuphoqe ukuthi uZikalala athi ayimise kancane inkulumo yakhe ngesikhathi kufika iSilo. UZikalala nabebekulo mcimbi babe sebekhuleka kwiSilo. Ungoti wezamasiko oseNyuvesi yaKwaZulu-Natal, uSolwazi Sihawukele Ngubane, uthe bebevele bezenzisa labo abebethi uZulu akanayo inkosi. “Akufanele siwuZulu, isizwe esikhulu kangaka, silokhu siqagela ukuthi sinaso yini iSilo. ISilo asivotelwa, siyazalwa. Lesi esikhona sazalwa.” UNgubane uthe okwenzeke izolo kubuyisa ithemba kuZulu. UDkt Maxwell Shamase, oseNyuvesi yaseZululand, uthe kusobala ukuthi iSilo sizogcotshwa maduze. “Kuchaza kona ukuthi uMengameli uMnuz Cyril Ramaphosa, usebatshelile ukuthi uzosikhipha maduze isitifiketi. Kusho ukuthi ubahlebelile ukuthi akekho omunye ofanelwe yisihlalo ngaphandle kweSilo.” Ongoti bezamasiko bathi ukukhulekelwa kweSilo ngokuthi; “Wena weNdlovu, Bayede!” ngesikhathi sifika kulo mcimbi, kuqeda ukuqagela ngombango wesihlalo sobukhosi. Bathi kusobala ukuthi iSilo uMisuzulu sizogcotshwa ngokusemthethweni maduze. Kuphawulwa kanjena nje, awotha ubomvu amaqembu aphikisayo “ngokuvalwa” kweSilo umlomo ngesikhathi kulo mcimbi, izolo. Amaqembu aphikisayo athi ukungakhulumi kweSilo izolo kuwakhumbuze ukuvalwa umlomo  kwamakhosi wuhulumeni wobandlululo. Uhulumeni waKwaZulu-Natal uphinde wasolwa ngokuba omalala ephenduka ngodaba oluthinta umbango wesihlalo sobukhosi bukaZulu. Umholi we-IFP esiShayamthetho, uMnuz Velenkosini Hlabisa, uthe kuyishwa ukuthi uhulumeni wentando yabantu unqume “ukuvala” iSilo umlomo. “ISilo besimenyiwe futhi sikhulekeliwe ngesikhathi sifika. Incwadi yesimemo ibisho kahle ukuthi simenywa njengeSilo, kuyishwa ukuthi singanikezwa ithuba lokukhuluma.” Ohola i-EFF esiShayamthetho, uMnuz Vusi Khoza, uthe wonke umuntu uyazi ukuthi uZulu unayo inkosi. “Balokhu besitshela ngesitifiketi okufanele sisayinwe nguRamaphosa. Kithina ayithi shu leyo nto. Thina iSilo sinaso.” Umholi weDA esiShayamthetho, uMnuz Francios Rodgers, uthe okwenzeke izolo kukhombisa ngokusobala ukuthi uhulumeni waKwaZulu-Natal udidekile. “Ngesikhathi kusaxoxwa, thina satshelwa ukuthi iSilo asikho. Siyaxakeka namhlanje uma sekukhulekelwa iSilo.” Eziphendulela, uZikalala uthe banethemba lokuthi uzoxazululwa maduze umbango wesihlalo sobukhosi. “Sinethemba lokuthi indlunkulu izokwazi ukusombulula umbango ngokushesha. Akuthina esibangayo kodwa indlunkulu iyona ebangayo. Sinethemba lokuthi umbango uzoxazululwa maduze.” UMntwana uThulani Zulu, osehhovisi leSilo, uthe okwenzeke izolo kubanikeza ithemba. “Sijabule ukuthi iNgonyama abagcinanga nje ngokuyimema kepha isiShayamthetho siphinde sakhuleka. Sesilinde ukuthi umengameli asize, alungise lokhu okufanele akulungise, khona sizokwazi ukubeka iNgonyama yethu.” Omunye wabaphikisa ukuqokwa kweSilo, uMntwana uThembi Zulu-Ndlovu, uthe akukho semthethweni ukuthi iSilo uMisuzulu sikhulekelwe ngokuthi; “Bayede”. “Bekufanele bagcine ngoNdabezitha. Lokhu kukaBayede, kuyokhulekelwa loyo oyogcotshwa ngokusemthethweni ngokukahulumeni  nangokwesiko.’’ UMntwana uThembi uthe abawugxeki uhulumeni waKwaZulu-Natal ngokwenzekile. “Nabo bebengenawo amandla okumisa abantu ukuthi bangakhuleki.”