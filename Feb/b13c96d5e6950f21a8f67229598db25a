INYUNYANA yezisebenzi, National Education, Health and Allied Workers’ Union (Nehawu) ifake amaphepha eNkantolo yeziSebenzi ukuphoqa i-ANC ukuthi ikhokhe imiholo yezisebenzi ezikweletayo. INYUNYANA yezisebenzi, National Education, Health and Allied Workers’ Union (Nehawu) ifake amaphepha eNkantolo yeziSebenzi ukuphoqa i-ANC ukuthi ikhokhe imiholo yezisebenzi ezikweletayo. Inyunyana emele izisebenzi itshele i-IOL ukuthi izeseka ngokugcwele izisebenzi ezilwa olwemiholo yazo. Ithe izisebenzi zibhekene nesikhathi esibi sokuhlukumezeka njengoba i-ANC ihluleka ukugcina izethembiso zayo eyazenza ezinkontilekeni zabasebenzi. Phakathi kwezinto i-ANC eyayithembise ukuthi izozenza, ukukhokhwa kwemiholo, ukufaka imali yeProvident Fund, ukufaka imali ye-UIF kanjalo nonyusa imiholo osekuphele iminyaka emithathu ingasakwenzi. Sekukaningi phambilini i-ANC ithembisa ukuthi konke lokhu izokulungisa kodwa kugcine kungenzekanga. “Ukukhokhwa kwemiholo sekwedlule isikhathi yikho okuholele ekutheni amalungu ethu alahlekelwe yikho konke akusebenzele kanzima eminyakeni edlule. Amabhange adla imizi, izimoto nokunye kwamalungu ethu ngoba i-ANC iyahluleka ukugcina izethembiso zenkontileka,” kusho uNobhala-Jikelele weNehawu, uMnuz Zola Saphetha. Uthe beyiNehawu bathathe isinqumo sokuthi bayise i-ANC eNkantolo yeziSebenzi, bafake amaphepha ngoMsombuluko. “Sifuna ukuthi umsebenzi owenziwa yizisebenzi ukhokhelwe ngokuphazima kweso,” kusho uSaphetha. 