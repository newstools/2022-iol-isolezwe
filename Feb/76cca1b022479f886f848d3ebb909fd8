LIZOBHADLA esitokisini kuze kube yisonto elizayo iphoyisa ebelivele eNkantolo yeMantshi yaseNtuzuma, izolo, okusolwa ukuthi liqole uzakwabo osethathe umhlaphansi uR150 000, emalini yakhe yempesheni ngokumakhela itulo lokuthi abanjwe inkunzi. USeargent Zamani Alex Mkhize (33), osebenzela esiteshini samaphoyisa eNtuzuma, kuthiwa uboshwe ngamaphoyisa ethimba iThekwini District Task Team ngoLwesihlanu, emva kokuthi elandele umkhondo ngokubanjwa inkunzi, ukudunwa kwemoto nokuthunjwa kwephoyisa okuthiwa belisanda kuthatha umhlalaphansi, esigamekweni esenzeke ngoJanwari 24, nonyaka. Umthombo weSolezwe ongathandanga ukudalulwa, uthe umgilwa ubephunyelwe yimali enguR2.3 million yempesheni, ngesikhathi ehlaselwa ngabasolwa abangaziwa esemgwaqweni iThendele, eNtuzuma. Kuthiwa bamphoqa ukuthi ashayele aqonde ehostela KwaMashu, okuyilapho atshelwa khona ukuthi ashaye inombolo yakhe yasebhange eyimfihlo emshinini wemali. Okhulumela amaphoyisa KwaZulu-Natal, uLieutenant Colonel Nqobile Gwala, uthe kulindeleke ukuthi kuboshwe nabanye abasolwa. “Amaphoyisa alandele umkhondo ngabasolwa abathintekayo. Uholele ekutheni kuboshwe iphoyisa okusolakala ukuthi liwungqo-shishilizi ekulukweni kwetulo lokudunwa kwemoto nokubanjwa kwenkunzi,” kusho uLt Col Gwala. Uthe umsolwa ugcinwe esitokisini kanti uzophinde avele enkantolo efanayo ngoFebhuwari 6. 