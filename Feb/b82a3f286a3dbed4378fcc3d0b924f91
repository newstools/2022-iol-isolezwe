ABAHLAZIYI bezomnotho bathi ibuyisa ithemba indlela uNgqongqoshe wezeziMali, uMnuz Enoch Godongwana, acaze ngayo isabelomali sanonyaka. Umhlaziyi ozinze eNyuvesi yaKwaZulu-Natal, uDkt Sanele Gumede, uthe eminyakeni edlule ungqongqoshe ubevame ukuthi afake isabelomali esiningi eMnyangweni wezeMpilo kanjalo nowezeMfundo kodwa kulokhu kubonakale ehambisa phambili owezokuThuthukiswa koMphakathi, nokuyinto encomekayo njengoba liphezulu izinga labantu abangasebenzi. Uthe nakuba ekholelwa ekutheni mhlawumbe ubengabhekelela kakhulu amabhizinisi amancane kodwa uyaqonda ukuthi kungani ungqongqoshe ewufakele isabelomali esiningi lo mnyango. “Khona kube yisimanga ukubona lo mnyango unikwa imali enkulu ukuyidlula yonke kodwa kuyaqondakala ukuthi kwenziwe ngoba sekunalesi sibonelelo sikaR350 sabangasebenzi, abathembele kakhulu kuso,” kusho uDkt Gumede. “Bekungaba kuhle nokho ukubona ungqongqoshe ebakhumbula kangconywana osomabhizinisi abancane, bebhekelelwa kakhudlwana. Bekungaba kuhle ukubona ebhalansisa kulolo hlangothi.” Uthe uluzwile olwezinhlelo okuthiwa zilungiselelwe abanamabhizinisi asafufusa kodwa okubi ngalezi zinhlelo zivame ukubukisisa ukuthi ibhizinisi liyithobela ngokugcwele yini imithetho. Uthe ukubona kuwumbono omuhle ukuthi uhulumeni abheke ngeso elibanzi udaba lwezikweletu leli lizwe elizenza ngaphakathi nangaphandle kwalo. Uthe lokhu kuzodweba isithombe esihle kubatshalizimali ukuthi iNingizimu Afrika iyazikhathaza ngokwenza isimo sayo sezikweletu sibe ngcono. Khonamanjalo izokhuphuka imali kagwayi neyotshwala kodwa ayizonyakaza intengo kaphethroli neyeRoad Accident Fund (RAF). Ikani likabhiya ne-cider u-340ml lizokhuphuka ngo-11 cents, ibhodlela likabhiya likhuphuke ngo-17 cents, ugologo unyuke ngoR4.83 cents, iwayini  ngo-76 cents, iphakethe likasikilidi ngoR1.03 cents, isigazu ngoR6.77 cents, u-27 grams wemboza ukhuphuke ngo-37 cents. UGodongwana uthe akayinyusanga intengo kaphethroli nodizili ngoba nyakenye kubize kwaze kweqa uR20 ilitha. Uthe lokhu kuzokongela izakhamuzi imali ebalelwa kuR3.5 billion, kulekelele nosomabhizinisi ukuthi bakhulise amabhizinisi abo khona bezokwazi ukuqasha abantu. USomnotho, uSolwazi Bonke Dumisa, uthe isabelo sikaGodongwana sibuyise ithemba cishe kubo bonke abahlali baseNingizimu Afrika. Uthe okuningi akushilo uGodongwana kuthinta abantu abajwayelekile, kubanike ithuba lokuphefumula. Uthe udaba lokunganyuswa kwentengo kaphethiloli kuyizindaba ezimnandi ezindlebeni zawo wonke umuntu ohlala kuleli. “Lolu daba aluthinti nje kuphela abahamba ngezimoto kodwa luthinta wonke umuntu ngoba izimpahla ezisetshenziswa yiwo wonke umuntu zithuthwa yizithuthi. Manje lokho kusho ukuthi wonke umuntu uzoke aphefumule ngoba namatekisi angeke anyuke ngendlela enehaba,” kusho uSolwazi Dumisa. Uthe uma ekhumbula kahle, kuyaqala ngqa ukuthi ungqongqoshe enze isinyathelo esifana nalesi uma enza isabelomali. Uphinde wathi kuyajabulisa futhi akwenze ngePersonal Income Tax. “Baningi abantu ebebekhokha intela ekubeni bengazi ukuthi bazothathani bahlanganise nani. Njengoba isizokhokhwa yilaba abahola ngaphezu kuka-R91 250 kuphela, baningi asebezokwazi ukuphefumula,” kusho uSolwazi Dumisa. Uphinde wathi nalo-1% owehlisiwe kwiCorporate Income Tax nawo uzokwenza omkhulu umehluko kubatshalizimali ngoba iningi labo, ngaphambi kokuthi litshale imali ezweni thizeni, liye libheke ukuthi yiliphi izwe elikhokhisa intela engcono. Uphinde wathi lokhu kuzosiza futhi ngoba maningi amabhizinisi amakhulu akhethe ukuthi abophe imithwalo yawo ahambe emva kokulahlekelwa yikho konke ngezibhelu zangoJulayi nyakenye. Uthe lo 1% uzosiza kulabo ebesebecabanga ukuthutha amabhizinisi abo ngenxa yokukhahlanyezwa yilesi simo.  SIDE BAR UMnyango wezokuThuthukiswa koMphakathi uthole uR58.6 billion. UMnyango wezeMfundo ezifundazweni unikwe uR24.6 billion ukubhekelela ukunxeshezelwa kothisha. UMnyango wezeMpilo ezifundazweni unikwe uR15.6 billion ukuze zikwazi ukuqhubeka nomsebenzi wazo wokulwa neCovid-19. Lo mnyango uphinde wengezelwa uR3.3 billion ukuthi kubhekelelwe odokotela abasafunda. UMnyango wezamaPhoyisa wona wengezelwe uR8.7 billion. UMnyango wezokuHlunyeleliswa kweziMilo unyuselwe imali ngoR1.1 billion. Ihhovisi lenhloko yamajaji lona linikwe uR39.9 million. ISouth African National Roads Agency (SANRAL) yanikwa uR9.9 billion. Kwathi ingqalasizinda yamanzi ezindaweni ezahlukene yathola uR2.1 billion eClan William Dam, uR1.4 billion weLepelle Water Board bese kuzoba uR813 million weMngeni Water Board. 