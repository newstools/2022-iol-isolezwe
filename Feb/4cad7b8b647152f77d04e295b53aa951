UMNDENI womfundi ufuna athathelwe izinyathelo wuMnyango wezeMfundo uthisha osolwa ngokungenela umfundi ngequpha nezimpama emva kokuthi emsole ngokuthandana nabanye abafundi bobulili obubodwa. Unina womfundi (17) waseMgitshwa High, eMpangeni, ongeke adalulwe igama ngenxa yokuvikela umfundi, uthe ufisa umnyango ungenelele odabeni lokushawa kwengane yakhe ngaphandle kwesizathu esizwakalayo. “Ngomsombuluko, ngaya ehhovisi lesifunda ukuyobika udaba olwenzeka ngoba isekela likathishanhloko lase lithathe nesinqumo sokuthi ingane yami imiswe okwesikhashana, ingayi esikoleni.” “Umhloli wazifikela mathupha esikoleni, wakhipha isinqumo sokuthi ingane mayiqhubeke nokufunda njengoba singekho isizathu sokuthi ihlale ekhaya ingafundi,” kusho unina womfundi. Uthe ingane yambikela ukuthi ayikho nento etheni eyayibangwa. “Uthisha wacikwa ukuthi yayigqoke ihhembe elaliklejulwe imikhono, waseyitshela ukuthi ayigqoke ijezi ukufihla lokhu okuvelile. Kuthe isaboleka ijezi kwabanye abafundi, uthisha wavele wayingenela ngezimpama, eyitshela ukuthi kade washo ukuthi akazifuni izitabane esikoleni. “Okwangiphatha kabi ukuthi emva kokuthi uthisha eseyishayile ingane, wahamba wayoyivulela icala emaphoyiseni ngokuthi yaziphindiselela yamshaya ekubeni babekhona nothisha abangakufakazela ngokwenzeka, nanokuthi akusilo iqiniso lokho. Ingane iyona eyayicela uxolo kuthisha ukuthi angayishayi,” kusho umzali. Uthi kwafika amaphoyisa kwakhe ngoMgqibelo ethi azobopha umfundi ngokushaya uthisha, ngenxa yokuthi usemncane ngokweminyaka bathi bazolinda osonhlalakahle kube yibona abaxazulula udaba. “Besingakamvuleli icala uthisha ngoba besisalinde isinqumo ebesizothathwa emhlanganweni obuzoba ngoLwesihlanu phakathi kothisha nabazali. Akazange afike uthisha kulowo mhlangano. Selukho agcina eskoleni ngesonto eledlule, ngoLwesibili ashaya ngalo ingane,” kuchaza umzali. Uthe isekela lathishanhloko lababikela ukuthi uthisha usathathe ikhefu lesikhashana, nabo abazi uyobuya nini. Okhulumela amaphoyisa KwaZulu-Natal, uColonel Thembeka Mbele, ukuqinisekile ukuthi uthisha uvulele umfundi icala lokushaya, futhi kuyaphenywa. Ilungu lompakhathi eliqavile elingathandanga kudalulwe igama lalo lithe liyamazela lo thisha ekubeni nesandla esilula nokucwasa abafundi. “Sekukaningi enza izigemegeme kulesi sikole. Yingakho evele wathatha ikhefu ukubalekela le nto ayenzile, nokubika udaba emaphoyiseni kube sengathi umfundi osephutheni. Kumele umnyango ulusukumele udaba,” kusho ilungu lomphakathi. Okhulumela uMnyango wezeMfundo KwaZulu-Natal, uMnuz Kwazi Mthethwa, uthe kabavumelani neze nokucwasana phakathi kothisha nabafundi. “Iyahluka indlela okuxazululwa ngayo amacala aphakathi kukathisha nomfundi, kodwa njengomnyango asihambisani nokucwaswa kwanoma ubani ezikoleni, wonke umuntu kumele aphathwe ngendlela efanele,” kusho uMthethwa. 