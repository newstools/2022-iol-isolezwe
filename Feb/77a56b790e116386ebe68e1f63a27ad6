UMNDENI weMenenja yoMkhandlu weTheku edutshulwe yabulawa ngoMsombuluko uveze ukuthi bese kuphele iminyaka emibili isongelwa. Lokhu kuvele ngesikhathi umndeni uvakashelwe yiphini lemeya yeTheku, uMnuz Philani Mavuso izolo. UMnuz Nkosinathi Amos Ngcobo (50) waseMhlanga Rocks usocongwe abalisa abathathu abangaziwa abamhlasele esehhovisi lomkhandlu eSpringfield. Umufi uthulele endaweni yesigameko. Umlamu  kamufi, uMnuz Nkosi Mahlangu uthe yize noma umufi ebengakaze anabe ngokuthi obani ebebemfuna efile, kodwa ubeke asho ukuthi izinto zangaphakathi emsebenzini, kunalabo ebebengajabule ngokuthi yena wenza izinto ngendlela. Uthe isimo besisibi kangangokuthi ngo-2020, waze wabhala incwadi  echaza ukuthi yini afuna yenziwe uma eseshonile Uphonsele inselelo uMkhandlu weTheku, wathi awuqinise ezokuphepha washo nokuthi bewumndeni iyabakhathaza indaba yokudutshulwa kubulawe othandiweyo wabo engaphakathi emahhovisi alo mkhandlu. Uthe bayazibuza bayaziphendula ngesimo sezokuphepha, lo mkhandlu obonakala usishaya indiva. “Asiqondi ukuthi kwenzeka kanjani ukuthi kungangena amadoda amathathu angasebenzi kula mahhovisi, ahlomile, adlule kubaqaphi kodwa bangakwazi ukubona ukuthi aphethe izibhamu. Angene aze ayofika ngqo ehhovisi lomuntu ahlose ukumsoconga, amsoconge, maqede aphume ahambe,” kusho uMahlangu. Ukhalele abasebenzi abasasele kuleli hhovisi, athe abanye babo basaqhubeka nokusongelwa njengoba bekwenzeka kumufi, uthe umkhandlu awubavikele ngoba akwaziwa ukuthi abenzi bobubi bahlelani kuyimanje. Uthe sebebonga ukuthi kwaba khona amakhamera abaveza benjengoba benjalo abasolwa ngesikhathi bengaphakathi ehhovisi. “Umsebenzi wokubulala ubafo ubuhlelwe ngendlela eseqophelweni eliphezulu kodwa sibonga uMdali ngokuthi ibe khona indlela yokuthi kube khona ubufakazi obutholakalayo ngesigameko,” kusho uMahlangu. Isolezwe lihoshe ukuthi kukhona oboshwe ngoLwesibili, osebenza ngaphakathi ehhovisi obekusebenza kulo umufi okuyinto umndeni othe awukakabi nalo ulwazi lwayo. Liphinde lathola ukuthi baningi abanye abasazoboshwa ebebesebenza nomufi. Kuvela nokuthi ababulali babethunywe umsolwa ukuthi benze umsebenzi wokusoconga umufi. Okhulumela amaphoyisa KwaZulu-Natal, uColonel Thembeka Mbele ukuqinisekisile ukuthi amaphoyisa abophe umsolwa oneminyaka engu-31 ngecala lokubulala kanti bekulindeleke ukuthi avele eNkantolo yeMantshi yaseThekwini izolo. Kuze kwashaya isikhathi sokushicilela ingatholakalanga imininingwane yokuvela kwakhe enkantolo. 