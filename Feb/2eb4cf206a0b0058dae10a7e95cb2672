BASALE  beshaqekile abebesemngcwabeni wowesilisa waseMbitane, KwaMaphumulo ngeSonto ngesikhathi kudubuleka umngani wakhe obesemngcwabeni. Ngokuthola kweSolezwe, odutshuliwe, ongowaKwaMashu, ubengumngani kamufi. Obesemngcwabeni, ongathandanga kudalulwe igama lakhe, uthe lesi sigameko esibashiye beshaqekile, senzeke ngesikhathi sekukhishwa ibhokisi liya emathuneni. “Indaba yokuqhunyiswa kwezibhamu into ebilokhu iqhubeka kusukela ekuseni, ngesikhathi kuqala inkonzo yomngcwabo. Kodwa ibe mandla kakhulu ngezikhathi zasemini ngesikhathi sekufika iqeqebana labangani bakamufi okuthiwe livela eThekwini,” kusho umthombo. Uthe yilapho kudubuleke khona omunye wabo laba ebebevela eThekwini. Uthe ngendlela abopha ngayo, balilahlile ithemba lokuthi uzosinda. “Bamthwalile abangani bakhe, bazama ukumphuthumisa esibhedlela kodwa ngokuzwa kwethu ntambama, akabange esasizakala ngoba ufele endleleni,” kusho umthombo. Uthe nakuba beqhubekile nokungcwaba, kodwa iningi ebelikhona livele lahamba emva kwesigameko. “Bese kumuncu. Iningi livele labaleka, lagoduka. Ikakhulukazi abesifazane abese bethukile,” kusho umthombo, othe bangcwabe sebeyingcosana. Uthe akanasiqiniseko sokuthi umufi obengcwatshwa kule ndawo ubephila mpiloni ngoba isikhathi esiningi kuye kuvele kuthiwe umuntu usebenza eThekwini kodwa kungacaciswa ukuthi wenza msebenzi muni. Isolezwe lithole ngomunye umthombo walo ukuthi obengcwatshwa ubephila ngokubamba inkunzi. “Ugcine ebulawa, ebulawelwa khona lapho emsebenzini wakhe wokubamba abantu inkunzi,” kusho umthombo. Okhulumela amaphoyisa KwaZulu-Natal, uColonel Thembeka Mbele uthe ngabo-6.00 ntambama  ngeSonto, amaphoyisa athole umbiko wokuthi kukhona isidumbu somuntu esibhedlela sendawo. “Athe kuthe uma efika akhonjiswa isidumbu sowesilisa oneminyaka engu-47 obenenxeba lokudutshulwa esiswini,” kusho uCol Mbele. Uthe amaphoyisa athole ukuthi umufi udutshulwe emngcwabeni obuseMbitane ngesikhathi kuqhunyiswa izibhamu emoyeni. “ Kuvulwe icala lokubulala esiteshini samaphoyisa saKwaMaphumulo ukuze liphenywe amaphoyisa,” kusho uCol Mbele. 