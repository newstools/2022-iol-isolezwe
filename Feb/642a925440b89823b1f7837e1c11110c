KUQALE ngaphandle kwezihibe ukufunda esikoleni iTugela Secondary, eMandeni. Lokhu kuza emva kokuphazamiseka kokufunda ngeledlule, izingane zibhikishela ukushoda kothisha. USihlalo weSchool Governing Body (SGB) uMnuz Sam Zwane utshele Isolezwe ukuthi isimo sesibuyele kwesejwayelekile kulesi sikole kulandela izidubedube ngeledlule. “Ukufunda kuqaliwe. Abafundi abaqale ukufunda yilabo abaku-matric,” kusho uZwane. Uthe kothisha abakwaze ukufika izolo esikoleni babili, wathi laba abanye kulindeleke ukuthi bafike ngokuqhubeka kwesonto. Uthe phakathi kwezinye zezinto eziholele ekutheni bangafiki bonke ngesikhathi othisha abaqashiwe ukuthi abanye bathola izikhala zokufundisa ngokungagcwele ezindaweni ezikude. Uthe lokho kudale ukuthi ngesikhathi okufike ngaso izincwadi zokuthi bazoqashwa ngokugcwele, kwaba ukuthi abekho eduzane ukuze basheshe bafinyelele esikoleni. “Sinethemba lokuthi kuzothi kuqambe kushaya uLwesihlanu, bonke bazobe sebephelele,” kusho uZwane. Uthe lolu daba lwenziwe ihaba ngoba udaba lokushoda kothisha alulusha kulesi sikole kodwa ukufunda bekuqhubeka. Uthe into edale ukuthi isimo sibonakale sengathi sithanda ukusinda ukuthi umnyango usuke wathi akubuyelwe ngokugcwele ezikoleni. “Kwase kubanzima ke ngoba bese kuphoqa ukuthi bonke abafundi babe sesikoleni, iqedwe indaba yokufunda ngokushintshana,” kusho uZwane. Abafundi ebebekhulume neSolezwe phambilini baveze ukuthi othisha abashodayo bangu-8 kanti kubona kukhona nabezifundo ezimbili ezifundwa u-matric. Bakuvezile ukuthi bazobuyela esikoleni izolo njengokwesivumelwano. UMnyango wezeMfundo KwaZulu-Natal nawo uthe isimo sesixazululekile kulesi sikole. 