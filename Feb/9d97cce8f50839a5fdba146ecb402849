SEKUSELE kancane amaphoyisa abophe abasolwa ngokubulala usomlomo kumasipala wesifunda Amajuba, uMnuz Reginald Ndima, nekhansela lakuWard 103 eThekwini, uMnuz Minenhle Mkhize. Lokhu kudalulwe izolo nguNgqongqoshe wamaPhoyisa, uMnuz Bheki Cele, ngesikhathi ethula umbiko wethimba elijutshwe ukuba libhekane nokubulawa kosopolitiki KwaZulu-Natal. UCele uthe amaphoyisa alandela imikhondo kuwona womabili lawa macala, wathembisa ukuthi abasolwa bazoboshwa maduze. UNdima udutshulwe wabulawa ngesonto eledlule, kanti uMkhize udutshulwe wabulawa emasontweni amabili edlule. “Engingakusho ukuthi sekusele kancane amaphoyisa abophe abasolwa kula macala. Abasolwa sebeyaziwa. Kwelinye lamacala, amaphoyisa asebenza nabashushisi ukuze enze isiqiniseko sokuthi icala liyabagojela abasolwa. Mkhulu umsebenzi osuwenziwe amaphoyisa kula macala,” kuchaza uCele. Uqhube wathi kuningi osekwenzekile kusukela umengameli uMnuz Cyril Ramaphosa, ajuba ithimba longqongqoshe ngo-2018, ukuba libhekane nokubulawa kosopolitiki KwaZulu-Natal. UCele uthe yize sisesikhulu isibalo sopolitiki ababulawayo kulesi sifundazwe kepha akusafani. “Ngaphambi kokhetho lohulumeni basekhaya lwango-2016, bangu-26 abantu ababulawayo. Ngaphambi kokhetho lohulumeni basekhaya lwangonyaka odlule, bayisishagalolunye abantu ababulewe. Lona umehluko omkhulu kabi. Khona singathanda ukuthi kungabi khona muntu obulawayo.” UCele uthe amaphoyisa asekwazile ukubopha abasolwa kumacala enzeke ngaphambi kokhetho lohulumeni basekhaya, lwangonyaka owedlule. Kulamacala kubalwa elokubulawa kwabesifazane abathathu eNanda, ngesikhathi kunomhlangano wokukhetha ozomela i-ANC okhethweni  nelokubulawa kowe-NFP owayengenela ukhetho kwaNongoma. “Sibheke ukuthi isimo sizinzile esifundazweni ngenxa yokushushiswa kwezinkabi nokushaqwa kwezibhamu ezingekho emthethweni. Indawo esikhathaza kakhulu isifunda uMgungundlovu. Kepha selukhona uzinzo ngenxa yomsebenzi owenziwe. Sikhathazekile ngesifunda eThekwini, sizogxila kusona.” UCele uveze ukuthi bangu-289 abantu asebeboshelwe amacala okubulala osopolitiki KwaZulu-Natal. Labantu baboshelwe amacala ehlukene angu-258 okubulawa kosopolitiki. “Kulaba abangu-289 ababoshiwe, abangu-72 basagcinwe ezitokisini. Abangu-43 bangaphandle ngebheyili. Abangu-13 babo sebashona kanti amacala ahoxiswa kwabangu-71. Abangu-31 bona batholwe bengena cala.” UCele uthe kulabo asebegwetshiwe, abangu-10 babo bagwetshwa odilikajele. “Abangu 22 bagwetshwe iminyaka ephakathi kwengu-10 kuya kwengu-50.”  