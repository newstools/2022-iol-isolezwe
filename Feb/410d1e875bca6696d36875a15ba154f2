USASHAQEKILE umndeni wabesifazane ababili abangabangani, izidumbu zabo ezitholwe zilimele kanzima eNgwelezane, eMpangeni, ngoLwesibili. Ngokuthola kweSolezwe, uNksz Luyanda Noxolo Ncanana (23) ongowokudabuka Eziqwaqweni, Eshowe, nomngani wakhe babulawe, bashiywa kanjalo endlini engaziwa eNgwelezane. Umndeni kaNksz Ncanana uthe izihlobo zigcine ukumbona ngeSonto, ethi usayovakashela umngani wakhe agcine ebulawa naye. Udadewabo kaNksz Ncanana, uNksz Londi Ncanana, uthe bathole ucingo komunye udadewabo ngalo uLwesibili, ethi ake bashayele ucingo uLuyanda ngoba kukhona okushaya amanzi ngokunyamalala kwakhe. Uthe balushayele ucingo lwakhe kodwa lwaphendulwa wumseshi othe ungowasesiteshini samaphoyisa eMpangeni. “Uvele wasicela ukuthi sifike esiteshini ngoba uLuyanda akasekho emhlabeni, ubulewe,” kusho yena. Uthe ngesikhathi befika emaphoyiseni bafike batshelwa ngesehlakalo, base beyakhonjiswa izidumbu. “Ubelimele kakhulu ebusweni engabonakali kahle,” usho kanje. Uthe bona Eziqwaqweni, bamgcina ngoLwesihlanu olwedlule umufi,  ngaleso sikhathi wayeya eNgwelezane, lapho ahlala khona ngokomsebenzi. Uthe yilapho ke agcine ukubonakala khona ngeSonto, ngesikhathi ethi usayovakashela umngani wakhe. Ukhale ngokuthi bafuna babanjwe abenzi bobubi ngokubulala othandiweyo wabo ngesihluku. “Ubesemncane kakhulu uLuyanda. Besisabheke lukhulu kuye siwumndeni futhi ushiya ngasemumva ingane encane kakhulu ngoba inemnyaka emine. Bekungafanele ukuthi impilo yakhe inqanyulezwe ngokushesha okungaka, ngesihluku esingaka,” kusho ngosizi uNksz Ncanana.  