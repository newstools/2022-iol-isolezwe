KUFUNWA abadubule babulala unogada kwalimala kabi omunye kwesinye sezigameko zokuhlasela esenzeke ngoMsombuluko, eMlaza, eningizimu yeTheku. Abezimo eziphuthumayo babizelwe esigcemeni sakwaB lapho bafike bathola amadoda amabili emotweni yohlobo lweDutsun Go. Okhulumela abe-Emer-G-Med, uKyle van Reenen, uthi umshayeli wemoto utholakale esesimeni esibucayi waphuthunyiswa esibhedlela ngendiza enophephela emhlani. “Kubizwe indiza enophephela emhlani ukuba iphuthumise umshayeli esibhedlela ngoba esesimeni esibucayi kakhulu. Omunye obesemotweni yena akasindanga, utholakale esethule,” kusho yena. Okhulumela amaphoyisa KwaZulu-Natal, uLietenent Colonel Thembeka Mbele, usiqinisekisile isigameko. “Kutholakale abasilisa ababili benamanxeba okudutshulwa, oyedwa uphuthunyiswe esibhedlela esesimeni esibucayi,’” kusho uMbele. Uthi imbangela yalokhu kayaziwa okwamanje, amaphoyisa aphenya amacala okubulala nelokuzama ukubulala. Lokhu kulandela isigameko sesonto eledlule lapho okwabulawa khona unogada kugetshengwa imoto yemali esigcemeni sakwa-R eMlaza.