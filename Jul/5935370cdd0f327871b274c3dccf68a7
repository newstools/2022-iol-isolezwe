INKAMPANI kagesi, i-Eskom isichithile isicelo somkhandlu waseTshwane sokuthi kuvunyelwane ngohlelo lokukhokha isikweletu sikagesi esingu-R878 million. Lokhu kuza emva kokuthi lo mkhandlu wehluleke wancama ukukhokha isikweletu sikagesi esinguR908 million obekumele usikhokhe ngoJuni 17. I-Eskom ithe imali eyithole kulo mkhandlu uR10 million kuphela nayo iyithole ngoJuni 23, kwathi ngoJuni 30 yathola uR20 million. I-Eskom ithe ngenxa yokukhokhwa kwesikweletu okwenziwe ngendlela engaqondile, le nkampani igcine isiludlulisela kwimeya yalo mkhandlu lolu daba emhlanganweni obungasekuqaleni kwalo nyaka. Lolu daba luphinde lwadluliselwa kwimeya ngoJuni, lapho icelwe khona ukuthi iqinisekise ukuthi umkhandlu uyasikhokha isikweletu sawo ngoJuni 30 nonyaka. “Emikhandlwini eyisishiyagalombili emikhulu ezweni lonke, ilona waseTshwane onenkinga yokukhokha ngendlela engaqondile,” kusho i-Eskom. Iveze ukuthi isikweletu sinyuswe nawukuthi lo mkhandlu ubungakhokhi ngendlela efanele esikhathini esingangonyaka esedlule. “Siyinkampani ephehla ugesi sinomgomo wokuthi siphathe ibhizinisi ngendlela efanele nokuthi sithathe izinyathelo ezifanele ukuthi sikhokhelwe imali esikweletwa yona,” kusho i-Eskom. 