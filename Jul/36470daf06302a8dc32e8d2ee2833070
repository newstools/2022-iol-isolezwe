UKHALA ezimathonsi unkosikazi kamfundisi webandla labasindisiwe, iNtabayendlu kaJehova International Church, othi ungene esikhathini, wopha into enganqamuki eqeda ukushada nomyeni wakhe ongumfundisi ngo-2017. UNkk Thembekile Gwala, uMaSithole, uthi izinkinga zokopha into engapheli nokuhlukumezeka emshadweni, sezidunge umndeni wakhe noMfundisi Thamsanqa Gwala, abaphethe naye ibandla. Üthe inkinga iqale emva kokushada nomfundisi Gwala ngo-2017, abahlangane naye beqhamuka emabandleni ehlukene. “Izinkinga enginazo manje ziqale emva komshado. Ngiqale ukopha into ethusayo emva kokuya kwi-honeymoon nomyeni wami siqeda kushada. “Okwangithusa kakhulu ukuthi igazi belingafuni ukunqamuka kwaze kwaphela izinyanga. Bekuthi uma ngizama ukukhuluma naye uGwala ngale nkinga, avele avukwe wulaka agcine esengishaya. Kwesinye isikhathi ubengishiya ekhaya ngigula,” kusho uNkk Gwala. Uthe bekwenzeka ukuya esikhathi kunqamuke emva kwezinyanga. Uma kusanqamukile, uthe bekuba yisona sikhathi akwazi ukuya ngaso ocansini naye umyeni wakhe nokuze kwaholela ekutheni akhulelwe. Nengane, uthe wayengazitsheli ukuthi izophila ngendlela obekwenzeka ngayo, kodwa ngenhlanhla yaphila. Kumanje uthe izohlanganisa iminyaka emithathu. Uthe yize esenengane izinkinga aziphelanga kuyena nomyeni wakhe njengoba ubebuye ophe isikhathi eside aphinde abe nenkinga yokuhlatshwa yizibhobo esibelethweni. Lokho uthe kuze kwadala ukuthi bahlale ngokuhlukana noMfu Gwala. Uthe kumanje usebuyele kubo eMsinga, nomyeni wakhe uthole ukuthi usewudayisile umuzi wabo oseThokozani, ngaseMpolweni, wabuyela kubo eMgungundlovu. Ibandla uthe lisaholwa nguyena uNkk Gwala njengoba umyeni wakhe esevele wabuyela ebandleni lakhe elidala. Uveze ukuthi kubona akekho osefake isicelo sedivosi kodwa bahlala ngokuhlukana. Kuthintwa uMfu Gwala, uthe ucela ukungaphawuli ngomshado wakhe ngoba yiwona omfake ezinkingeni anazo. “Kumanje ngihamba abeluleki bengqondo ngenxa yokuthi senginokhwantalala. Ngiqale nohlelo lwezinyanga eziyisithupha lokusebenzisa amaphilisi okhwantalala. Uma ngingakhuluma ngezinto ezenzeka kulo mshado kuvele kuvuka ukugula. “Nokuthi kuze kufike ekutheni ngimbeke isandla unkosikazi wami, yindlela abengiphatha ngayo, kodwa angizithetheleli ngalokho. Kumanje ngibishe ezikweletini ngenxa yalo mshado. Nomuzi ngiwudayisile ngoba bengidinga imali ngendlela engixakeke ngayo,” kusho uMfu Gwala.  