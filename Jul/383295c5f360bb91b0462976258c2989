UMENGAMELI wezwe uMnuz uCyril Ramaphosa uthe kumele izwe lihlangane lilwe nesihlava sokuphuzwa kotshwala ngokweqile entsheni. URamaphosa ubephawula ngesigameko sokushona kwezingane eziwu-21 esenzeke endaweni yokucima ukoma eNyobeni eScenery Park ngaphandle kwase-East London. Uthe imindeni kumele ibe nezingxoxo ezivulelekile nezingagwegwesi ngobungozi botshwala, kugcizelelwe nokuthi izingane ezineminyaka engaphansi kuka-18 eziphuza utshwala zenza okuphambene nomthetho. “Njengabantu abadala kumele sigweme imikhuba efana nokuthuma izingane zisithengele utshwala. Akukhona okokuqala sibhekana nezigigaba ezifana nesenzeke eScenery Park ngeledlule, okufanayo kwenzeka eThrob Nightclub eThekwini ngo-2000 nenhlekelele yase-Osi’s Tarven eKhayelitsha ngo-2015, lezi zikhungo zazidayisela izingane utshwala,” kusho uRamaphosa. Izolo abakwaLiquor Board bahambele izindawo ezidayisa utshwala e-East London. Yize sekuphele isikhathi esingaphezu kwesonto kwenzeka isigameko saseNyobeni, imindeni isafuna izimpendulo mayelana nokuthi yini eyaholela ekushoneni kwezingane okwakukhona kuzo eneminyaka engu-13 njengoba uphenyo lwamaphoyisa ngale nhlekelele lusaqhubeka. “Ngokulandela uphenyo, umasipala iBuffalo City ubheka ukuthi le ndawo yokucima ukoma kayiphuli yini imithetho kamasipala, njengoba silungiselela ukufihla abashona kule nhlekelele, imicabango nemikhuleko yethu ikanye nemindeni edonsa kanzima ukuze yamukele lesimo esingachazeki. “Sincoma uhulumeni wesifundazwe i-Eastern Cape ngokusiza imindeni ekhahlamezekile ne-AVBOB ezinikele ukusiza imindeni ngokungcwaba.“Kunengxoxo okudingeka sibe nayo njengezwe ngoba kuyinkinga ukuphuza kwabantu abangaphansi ngeminyaka,” kuchaza uRamaphosa. Uthe ziyakhathaza izithombe ezifakwe ezinkundleni zokuxhumana zangalobuya busuku zomcimbi owawubizwa ngepens down ebezikhombisa intsha iphethe amabhodlela otshwala, abaningi babukeka kungabantu abancane abangakafiki ezingeni lokuvumeleka ukuphuza usthwala. “Sizwile kwabezindaba ukuthi kwakunesikhangiso ezinkundleni zokuxhumana esasiveza ukuthi bonke abazohambela umcimbi ngaloya busuku bazothola utshwala mahhala. “Ukwanda kokwamukelwa emphakathini kwabantu abasha abaphuza utshwala sekuyinkinga enkulu ezweni. Ukusetshenziswa kotshwala entsheni kweyanyaniswa nokuntuleka kwemisebenzi, ukungayi esikoleni, imicabango yokuzibulala nokuziphatha okuyingozi,” kuchaza uRamaphosa. IPhini leMeya, kaMaspala waseBuffalo City uNksz Princess Faku, lithe kade babethola imibono eminingi evela emphakathini mayelana nokudayiselwa kwezingane ezincane utshwala. “Silahlekelwe yizingane ezingu-21, kodwa sisengasindisa impilo yabayisigidi. NjengoMasipala iBuffalo City, sidinga uhlelo lwanyanga zonke lokuvakashela izindawo zokucima ukoma ukuze siqinisekise ukuthi izingane ezincane kazidayiselwa utshwala,” kuchaza uFaku. Uthe okwenzekile akuwona umsebenzi obhekene neLiquor Board kuphela kodwa kudinga ukuthi kuhlangane zonke izinhlaka nomphakathi ungenele ukuze kuqinisekiswe ukuthi isigameko esifana nalesi asiphinde senzeke.