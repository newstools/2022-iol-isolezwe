IZINGQALABUTHO zamaciko seziphumele obala zazwakalisa ukweseka iSilo uMisuzulu Sinqobile kaZwelithini. Lawa maciko, okukhona kuwo izingwazi zikamaskandi uPhuzekhemisi noMbuzeni Mkhize noqweqwe lwekwaito, u-Eugene Mthethwa, akhiphe ingoma eyeseka iSilo. Le ngoma yethulwe ngokusemthethweni emcimbini wokukhumbula ukushiswa kwesigodlo sasoNdini obuyizolo. Umcimbi, obuhlelwe Indonsa Yesizwe, ubusesiShayamthetho esidala, oNdini.Isigodlo sasoNdini, okuyisigodlo seSilo uCetshwayo kaMpande, sashiswa ngabamhlophe ngo-1879. Kulo nyaka kuphela iminyaka engu-143 kwenzeka lesi sigameko.Yize kusenombango wesihlalo sobukhosi bukaZulu, amaciko ayingxenye yaleli culo wona athe eseka iSilo uMisuzulu. Njengamanje indlunkulu ihlukene phakathi ngokufanele angene ezihlangwini zeSilo uZwelithini kaBhekuzulu okhothame ngonyaka owedlule. Kukhona abeseka uMntwana uSimakade Zulu, oyindodana endala kaMdlokombane, ukuba angene esihlalweni sobukhosi. Abanye bafuna ukuba kungene esihlalweni sobukhosi uMntwana uBuzabazi Zulu, oqhamuka esigodlweni KwaDlamahlahla. Kepha amaciko athe wona ahamba neSilo uMisuzulu.UMthethwa, obekhulumela amaciko, uthe kuyaziwa ukuthi iSilo uMisuzulu yisona okufanele singene esihlalweni. "Eyethu le nkosi. Noma ngabe unguMoTswana noma ngabe uwuluphi uhlanga, ngeyethu le nkosi. Lena yokuthi kusenempi asiyingeni. Siyazi ukuthi inkosi ayivotelwa, iyazalwa." UMthethwa uthe bakhethe ukukhipha le ngoma emva kokubona umbango okhona endlunkulu. "Amaciko athe ngeke athule inkosi yawo ihlukunyezwa. Mina abantu bayazi ukuthi angisilona ivaka. Uma kuthiwa kuyiwa empini, ngivele ngithathe ezami ngiye khona. Ngibuza kamuva ukuthi simshayelani lo oshaywayo." Ingoma iqale ukudayisa izolo. UMthethwa uthe ingoma izotholakala umhlaba wonke. Kwethulwe ngokusemthethweni iculo lokuhlonipha iSilo uMisuzulu Sinqobile kaZwelithini emcimbini wokukhumbula ukushiswa kwesigodlo sasoNdini, esiShayamthetho esidala. Lo mcimbi uhlelwe Indonsa Yesizwe, iculo lihlanganiswe u-Eugene Mthethwa, Phuzekhemisi, Mbuzeni Mkhize nabanye. pic.twitter.com/EYKjsfbfT1 "Uma ukhuluma ngoZulu, ukhuluma ngomhlaba wonke. UZulu uhlonishwa umhlaba wonke yingakho ingoma izotholakala emhlabeni jikelele." UNdunankulu kaZulu, inkosi Mangosuthu Buthelezi, uthe kuyishwa ukuthi iSilo asikwazanga ukuphumelela emcimbini wayizolo. “Kuyishwa ukuthi iSilo asikho lapha ukuze sizozizwela leli culo.” Ekhuluma ngombango oqhubeka endlunkulu, uButhelezi uthe akuqali ukuthi kube nombango endlunkulu. “Njengoba kukhona inxokonxoko endlunkulu, akufanele simangale. Lezi yizindaba zakhona endlunkulu. NeLembe labulawa ngabafowabo. Inxokonxoko yinto yakhona endlunkulu.”