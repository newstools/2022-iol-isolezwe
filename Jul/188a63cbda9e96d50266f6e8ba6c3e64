 AYATHUTHUMELA amalungu omphakathi waseShaka, KwaDukuza, ngendoda edayisa utshwala okuthiwa ithathe ubhushu yaqonda ngqo kwabesilisa abayizimbangi zayo, nabo ebebeziphilisa ngokudayisa utshwala, yafika yababulala, ikhala ngokuthi ayifune zimbangi. Namanje kuthiwa iyindaba egudwini kumalungu omphakathi wakule ndawo into eyenziwe ngumsolwa. Ngokuthola kweSolezwe ngoMgqibelo le ndoda kuthiwa yenze le nto ngoMgqibelo ebusuku ngezithuba zawo-8. Umthombo olwazi ukusuka nokuhlala lolu daba nobukhona ngesikhathi kwenzeka lokhu, uthe umsolwa ngaleli langa ubonakale ebudlonya utshwala elokhu ephindaphinda amagama abethi: “Kuyosa kusasa ngingenazimbangi.” Owesifazane obekhona uthe abangani bakamsolwa bambuzile ngalokhu kusonga kwakhe, kuthiwa wakhala kakhulu ngokuthi uyena owaqala ukudayisa utshwala kule ndawo kodwa manje usenezimbangi eziningi. Kuthiwa kuthe uma kuhlwa naye esedakiwe wangena ngaphakathi esitolo ehamba ememeza ethi: “Ngiyaqeda ngezimbangi.” Nangempela kuthiwa ube eseqonda ngqo esitolo sikaMnuz Mubi Fihlane, wafike wamhlasela wamshiya edindilizile kanjalo. “Kuthe esembulele owokuqala wamemeza ethi useyoqeda ngomunye odayisa utshwala. Ngesikhathi enza le nto ubebonakala ukuthi akadlali kunzima nokuthi amalungu omphakathi amkhuze,’’ kuchaza owesifazane. Kuthiwa udlulile waqonda ngqo esitolo sikaMnuz Themba Vayi wafika wamhlakaza intamo ngobhushu, waphelela khona lapho endaweni yesehlo. Ngemuva kwalokho kuthiwa ubememeza ezibiza ngeqhawe elinamandla okuqondisa ubugwegwe kwabalidelelayo.Okuxakayo, umthombo uthi ngemuva kwalesi sigameko umsolwa uziyise yena emaphoyiseni. “Ngikhuluma nawe nje uzinikelile emaphoyiseni. Kodwa ngisho kungathiwa uboshiwe thina sibabaza isihluku asikhombise sona kule ndawo esihlala kuyona,’’ kubalisa owesifazane. Ilungu lomndeni elikhulume neSolezwe ngoMgqibelo lakubo kaMnuz Fihlane libalise kakhulu ngesihluku esikhonjiswe ngumsolwa. Lichaze umfowabo njengowesilisa obenenhliziyo enhle ebathanda kakhulu futhi abantu. “Kuyasimangaza thina ukuthi umfowethu abulawe ngesihluku esinjena. Okusikhalisa kakhulu kunakho konke wukuthi asazi ukuthi wenzeni ukuthi usengaze abulawe kabuhlungu kangaka,’’ kubalisa ilungu lomndeni elicele ukuba ligodlwe igama lalo. Okhulumela amaphoyisa KwaZulu Natal, uConstable Thenjiswa Ngcobo usiqinisekisile isigameko. Uthe amaphoyisa aseMhlali amatasa enza uphenyo olunzulu ngokwenzekile kule ndawo ngabo lobu busuku. “Kukholakala ukuthi kunowesilisa owaziwayo wakhona endaweni, omane wathatha isikhali wabulala abanye abesilisa ababili nabo abaziwayo. Lesi sigameko kukholakala ukuthi senzeke ebusuku ngempelasonto eShaka, KwaDukuza,’’ usho kanjena. Ngemuva kwalesi sigameko kuthiwa intombi kaMnuz Fihlane ihambile yayokokhela ngomlilo umuzi kamsolwa washa wangqongqa nezimpahla ebeziphakathi. Ngemuva kwalokho intombi iboshiwe nayo.  