BONISWA MOHALE UNGQONGQOSHE wezokuThutha uMnuz Fikile Mbalula uthe banqume ukuwakhangisa kabusha amathenda kaR17.473 billion akwa-Sanral ngoba belandela umthetho wokusebenza kwemali kahulumeni. UMbalula uthe ibhodi leSouth African National Roads Agency (Sanral) libone ukuthi kunemithetho engalandelwanga ngesikhathi kukhishwa amathenda lase libona kungcono ukuthi akhangiswe kabusha. USihlalo weBhodi lakwaSanral uMnuz Themba Mhambi uthe kuzobathatha izinyanga ezine ukulandela yonke imigudu efanele, abale ukukhangisa, ukuqokwa kosonkontileka abafanele bese beqala umsebenzi. “Kuyishwa ukuthi emuva kokuthi iSanral ibone ukuthi kunemigudu engalandelwanga kunabantu abakhethe ukufaka ipolitiki kulolu daba. Akunapolitiki eyenze ukuthi sikhansele amathenda kodwa siwakhansele ngoba sifuna ukulandela yonke imithetho elawula ukusebenza kwemali. Sizimisele ukuthi kuhlomule wonke umuntu kusukela kosonkontileka abakhulu kuya kwabancane,” kusho uMhambi. Uthe kuwumsebenzi wabo ukuqinisekisa ukuthi osonkontileka abancane nabantu ababencishwe amathuba bayaqeqeshwa ukuze bathole amathuba omnotho nabo basebenze uma kunezinhlelo zokuthuthukiswa kwengqalasizinda. Uthe bazosebenzisana neDevelopment Bank of South Africa (Dbsa) kulezi zinhlelo zentuthuko kaR17.473 billion ukuqinisekisa ukuthi osonkontileka abaqokiwe balekelelwa ngokwemali ngumuntu ozimele. UMbalula uthembise abantu ukuthi bayalwa nenkohlakalo ezinkampanini zikahulumeni futhi bazoqhubeka nokulandela imithetho yokusebenza kwemali yomphakathi ukuze kuhlomule wonke umuntu ngamathuba omnotho. Mayelana nodaba lwama-etoll uthe kuzocaca ngo-Okthoba uma seluye kwiKhabhinethi. 