APHUME phambili ecaleni lokubulala amaphoyisa amane abebhekene necala lokudubula abulale uMthokozisi Ntumba. UNtumba wadutshulwa wabulawa ngesikhathi konombhikisho wabafundi baseWits. Wayesebenza kuMasipala waseTshwane, ngaphansi komnyango wokuHlaliswa kwaBantu. Wadutshulwa ephuma kudokotela eBraamfontein. UConstable Tshebiso Kekana (27), uSergeant Motseothata Boitumelo (43), Sergeant Madimeja Lekgodi (37) noWarrant Officer Victor Nkosinathi Mohammed (51) bavele eNkantolo eNkulu eGoli lapho befake khona isicelo sokuthi bakhululwe emacaleni ababebekwe wona ngokwesigaba 174 somthetho iCriminal Procedure Act. Lesi sicelo senziwa lapho uMbuso usulethulile udaba lwawo futhi abasolwa bekholelwa ukuthi icala loMbuso liyaxega futhi asikho isidingo sokuthi bafakaze. Laba babebekwe amacala okubulala nelokuzama ukubulala, futhi bawaphika wonke lawo macala.