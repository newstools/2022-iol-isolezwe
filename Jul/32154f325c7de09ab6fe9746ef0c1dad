KUSOLWA umbango webhizinisi lezidakamizwa kudutshulwa, kubulawa owesilisa eSydenham, eThekwini, izolo. Esigamekweni esenzeke ngaphandle kwesibhedlela, iLenmed Shifa, esisemgwaqweni uRandles, lona wesilisa udutshulwe ngesikhathi ehleli esihlalweni somshayeli emotweni yakhe. Kuthiwa kuqhamuke abantu abangaziwa, bafike bavulela ngenhlamvu bebhekise kumufi obehleli emotweni iMercedes. Lo mlisa kuthiwa ushonele khona lapho. Kulesi sigameko kuphinde kwadubuleka omunye umuntu obezidlulela kodwa wasinda. Ezinkundleni zokuxhumana umufi umataniswe nezidakamizwa yize kungaqinisekiswanga amaphoyisa. Okhulumela amaphoyisa KwaZulu-Natal, uConstable Thenjiswa Ngcobo uthe kusolwa ukuthi ngezithuba zawo-12 emini, indoda eneminyaka engu-51 ibihleli emotweni yayo emgwaqeni uRandles eSydenham ngesikhathi edutshulwa ebulawa amadoda angaziwa. “Ushonele khona lapho ngenxa yamangxeba okudutshulwa abesemzimbeni. Imbangela yokubulawa kwakhe ayikaziwa,” kusho uConst Ngcobo. 