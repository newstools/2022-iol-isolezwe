OWESILISA waseSobantu, eMgungundlovu, osolwa ngokudlwengula abulale amalungu amathathu omndeni wakwaNdlela ngezintatha ngoMsombuluko uhoxise ukufaka isicelo sebheyili. UMnuz Njabulo Ndlovu, oneminyaka engu-29, ubevele izolo eNkantolo yeMantshi yaseMgungundlovu ngamacala amathathu okubulala, namabili okudlwengula. Ngesikhathi evela, amalungu omphakathi abedinwe egane unwabu, abenombhikisho ngaphandle kwesango lenkantolo, ephikisana nokuthi anikwe ibheyili ngenxa yesihluku asolwa ngokusenza ngesikhathi ebulala amalungu omndeni owodwa. Icala lihlehlele uJulayi 7 kanti kuthiwa uzoqhubeka nokutoka esiteshini samaphoyisa iMountain Rise. Umsolwa wafika kwaNdlela ngokuzovakasha ehamba nabangani ngeSonto, wagcina esala ngemuva, wathi ukhetha ukulala ngoba useyanqena ukuya kubo. Kusolwa ukuthi ngezikhathi zasekuseni, wadlwengula uNksz Smangele Ndlela (47) noZenande Ndlela (7) ngaphambi kokuthi abaklinye ababulale. Kuthiwa waphinde wabulala ugogo wekhaya, uNkk Zanele Ndlela (65). Izidumbu zabafi zatholwa yilungu lomndeni elihlala ezindlini ezingaphandle, ebusuku ngoMsombuluko. Okhulumela amaphoyisa KwaZulu-Natal, uConstable Thenjiswa Ngcobo, uthe umsolwa wake walahlwa yicala lokweba imoto phambilini. “Isigwebo sakhe seminyaka emihlanu, usidonsa engaphandle,” kusho uConst Ngcobo.