IHHOVISI likaMgcinimafa seliveze ukuthi isikhona imali enguR1 billion obekulindeleke ikhishwe ukulekelela abakhahlanyezwa yizikhukhula ngo-Ephreli nonyaka. Lokhu kuvezwe nguSihlalo wekomiti elisungulelwe ukubheka lolu daba, iFlood Relief and Recovery Committee, uMnuz Jomo Nyambi, kade exoxa nesiteshi sezindaba sethelevishini esikhokhelwayo. UNyambi uthe obekuyiyona ngqinamba enkulu, ngukuxhumana nangendlela udaba kulaR1 billion obelusingathwe ngayo kuzwelonke. Uthe iphutha lokuqala elenzeka ngukuthi ngesikhathi kwenziwa isimemezelo sikaR1 billlion, kwaba sengathi ngowaKwaZulu-Natal kuphela. “Eqinisweni kwakungesiwo owaseKZN kuphela kodwa nakwezinye izingxenye ze-Eastern Cape neNorth West nazo ezakhahlanyezwa yizikhukhula,” kusho uNyambi. Uthe yikho bekubone kufanele ukuthi babe nomhlangano nongqongqoshe abehlukene ngeledlule, ukuze bakwazi ukucacisa yonke into ngenxa yokudideka okwalandela ngemva kwesitatimende sikangqongqoshe wezeziMali. Uthe okunye okuholele ekwelulekeni kwesikhathi, yindlela obekufakwa ngayo izicelo. Uthe sebenze isiphakamiso ngendlela okufanele isetshenziswe ukuze kungabi wumqansa ukulungisa umonakalo odalwe yizikhukhula. Uthe uhulumeni wamemezela ukuthi izwe libhekene nesimo senhlekelele waphinde wathi umonakalo ungaphezulu kwezifundazwe. “Kubalulekile ukuthi uma ukhipha imali ezingeni likazwelonke ukuthi iyolungisa isimo senhlekelele ezifundazweni, kufanele ukwenze ngale kokubeka engcupheni imigomo ethile. “Kufanele uphinde uqikelele ukuthi uhulumeni ezingeni lesifundazwe, komasipala neminyango ethintekayo, awukutholi kunzima ukuthi isheshe ifinyelele kubantu imali ngoba isimo sibi kakhulu kulabo abakhahlamezekile,” kuchaza uNyambi. Uphinde wathi kubalulekile ukukuveza ukuthi lo R1 billion mncane uma kuqhathaniswa nomonakalo odalekile.Uthe yingakho bekubone kubalulekile ukuthi baphinde babuyekeze udaba lokusizakala kwabakhahlamezekile. Phakhathi kwakho, uthe bakhethe ukuthi kungabe kusaba yikomiti elimela labo abakhahlamezekile kodwa bameme ondunankulu nongqongqoshe abathintekayo. Uthe bakwazile ukuthi babeke etafuleni olwabo uhlelo ukuthi lusingathwe kanjani udaba lokulekelela abakhahlamezekile. “Lokho kuzokwenza uhlelo lokusiza abantu lusheshe ngoba isimo emazingeni aphansi sibi. Akufanele abantu bakithi sibalindise kuze kweqe, akufanele senze sengathi akonakele lutho,” kusho yena. Uphinde wanxusa nabanye abangaba namandla ukuba balule isandla. Uphethe ngelithi emhlanganweni odlule wamaqembu ezepolitiki, abekhuluma ngazwi linye ukuthi yikuphi okufanele kwenziwe ukuze kusizakale abantu. Izikhukhula zabulala abantu abangaphezu kuka-400, zashiya inqwaba ingenamakhaya.