UMPHAKATHI obhikisha ngaphandle kwenkantolo nabaholi bakahulumeni bafuna linganikwa ibheyili iphoyisa elisolwa ngokubulala ngokudubula  inkosikazi yalo ebinguthisha eNtshanga, eThekwini. Amalungu omphakathi abephethe izingqwembe ezinemibhalo elwa nodlame olubhekiswe kwabesifazane nasezinganeni. Kukhanyiswe ikhandlela elinesithombe esinobuso bukamufi, kukhuzwa iziqubulo kuculwa namaculo omzabalazo, amanye avusa umunyu nosizi. Umsolwa ona-44, uvele okwesibili eNkantolo yeMantshi eCamperdown ngecala lezinsolo zokubulala uNkk Thobeka MaMsomi Nene (41). Phakathi kwabathamele icala kubalwa uNgqongqoshe wezokuThuthukiswa koMphakathi eKZN, uNkk Nonhlanhla Khoza, usihlalo weSACP eKZN futhi olilungu leSishayamthetho, uMnuz James Nxumalo, ikhansela uMnuz Petros Nxumalo, abomndeni kamufi, abebandla lamaWeseli umufi abekhonza khona nomphakathi. UNkk Khoza uthi akanganikwa ibheyili umsolwa futhi uma elahlwa yicala kumele agixabezwe ngodilikajele. Uthe kumele inkantolo yenze isibonelo ngephoyisa elingumsollwa ukuthi abahlukunyezwa abantu besifazane nezingane. UNxumalo, oyilungu lomphakathi eNtshanga, uthi kumuncu emphakathini, abeneme neze ngokubulawa kukaNkk Nene. Uhambe emazwini kaNkk Khoza, wathi umsolwa anganikwa nhlobo ibheyili. Amalungu omphakathi athi kawasafuni ukuphinda ambone endaweni umsolwa.