UFUNA ubulungiswa umndeni kaMnuz Sipho Ndlovu (48) obulewe nosekuboshwe unkosikazi wakhe nabafowabo ababili ngalesi sigameko. Unkosikazi kamufi nabafowabo bagcinwe ezitokisini ngemuva kokuvela eNkantolo yeMantshi yaseXobho izolo lapho bebeyofaka khona isicelo sokuthola ibheyili. Kuvela ukuthi lo wesifazane nabafowabo baboshwe ngeledlule ngemuva kokuthi kutholakale isidumbu somyeni wakhe sinamanxeba okugwazwa ngenyanga edlule eHopewell. Umfowabo kamufi, uMnuz Nkosenye Ndlovu, uthe umndeni usashaqekile ngoba yize kade bazi ukuthi banezinkinga kodwa bebengazitsheli ukuthi kungaze kufike kulesi sigaba. Uthe umndeni bewazi ukuthi uNdlovu ubelungiselela ukulobola unkosikazi wesibili khona endaweni. “Umfowethu ubekhonza kwaShembe ngakho ubezimisele ukuthatha omunye unkosikazi, ngiyasola ukuthi iyona nto ekade ibaxabanisa leyo. Sisanda kuthola ukuthi yize bebehlala egcekeni elilodwa kodwa bebelala ezindlini ezihlukene, umfowethu ubesephumile endlini enkulu elala endlini encane ngaphandle. “Ngelanga lesigameko inkosikazi nezingane babehambile bevakashele kubo, okwathi uma ingane eyisihlobo eyayivakashile ingena ekamelweni likamufi izama ukumvusa, yathola ukuthi ugwaziwe akanyakazi, yabiza amaphoyisa nomakhelwane. Sathi uma sithola lezi zindaba zokuthi umfowethu akasekho asizange size sisole ukuthi kungaba nesandla somuntu osendlini, kunalokho sasithi mhlawumbe ngabantu abangaziwa ababezoganga,” kusho umfowabo kamufi. Uthi ngokuhamba kwezinsuku bezwa amahlebezi okuthi unkosikazi kamufi wuyena onesandla. “Sathuka uma sesithola umbiko ovela emaphoyiseni esitshela ukuthi sekuboshwe unkosikazi kamfowethu nabafowabo ababili. Siphinde sezwa nokuthi izingane zabo ezimbili bezikade zinolwazi ukuthi unina uhlela ukumbulala, okusho ukuthi bekuyinto ekade ihleliwe endlini umfowethu esaphila,” kuchaza yena. Umthombo ongafunanga ukudalulwa utshele Isolezwe ukuthi izingane zathathwa ngamaphoyisa ukuyohlonywa imibuzo, nokuyilapho zafike zaveza khona ukuthi bezinalo ulwazi ngetulo lokubulawa kukayise. Okhulumela amaphoyisa KwaZuluNatal, uLieutenant-Colonel Nqobile Gwala, uthe bayakuqinisekisa ukuthi kuboshwe abasolwa abathathu abaneminyaka ephakathi kuka-38 no-45 ngecala lokubulala uNdlovu. “Kusolwa ukuthi ngoJuni 12 ngo-9, uNdlovu wayesemzini wakhe ngesikhathi egwazwa ngabantu abangaziwa, wathola amanxeba amaningi okugwazwa emzimbeni kanti kwaqinisekiswa ukuthi ushonele endaweni yesigameko,” kuchaza uLt Gwala. Uthe kwabe sekuvulwa icala lokubulala esiteshini samaphoyisa eXobho kanti uphenyo luholele ekuboshweni kwezelamani ezintathu.