IZINYUNYANA ezimele abasebenzi abaningi e-Eskom okuyiNational Union of Mineworkers  (Num) neNational Union of Metalworkers of South Africa (Numsa), zithi kungamampunge ukuthi sezichithe isiphakamiso samaholo sika-7%, esenziwe yi-Eskom. Lo mbiko okhishwe yi-Fin24, uveza ukuthi abasebenzi balezi zinyunyana basichithile isiphakamiso sokuthi amaholo abo anyuswe ngo-7%. Kuzokhumbuleka ukuthi abasebenzi base-Eskom baqale isiteleka esiholele ekutheni izwe lingene esigabeni sesithupha sokunqamuka kukagesi. Lesi siteleka esesidonse isonto elilodwa size sanqamuka ngoLwesibili ntambama, emuva komhlangano ophuthumayo phakathi kwe-Eskom nezinyunyana. I-Eskom ivumile ukuthi izobuyela ezingxoxweni yeza nesiphakamiso esisha. “Siyaziqhelelanisa nombiko wabezindaba othi kunesiphakamiso esisichithile. Isiphakamiso sizokwaziwa kusasa uma sesimenyezelwe kwi-central bargaining forum. “Siyacela abezindaba babike ngendlela ehlelekile, bangadukisi abantu ngoba lokhu kubeka izingxoxo engcupheni,” kusho uNkk Phakamile Hlubi, okhulumela iNumsa. Kuzokhumbuleka ukuthi abasebenzi bafuna ukunyuselwa amaholo ngo-12%, akwaziwa ukuthi i-Eskom isibeka malini etafuleni. 