UMMELI, u-Advocate Malesela Teffo, omele abamangalelwa ecaleni lokufa kowayengunozinti we-Orlando Pirates neBafana Bafana, uSenzo Meyiwa, usefake amaphepha okuthi lichithwe icala. UMeyiwa wadutshulwa wabulawa ekubo kwentombi yakhe ewumculi, uKelly Khumalo, eVosloorus, Ekurhuleni ngo-2014. Abasolwa abahlanu babhekene necala lokubulala, ukuzama ukubulala, ukubamba inkunzi nokutholakala nesibhamu nezinhlamvu okungekho emthethweni. U-Adv Teffo, omele abamangalelwa kusukela kowokuqala kuya kowesine, uthe usewahlanganisile amaphepha. “Ngibhala ngiqondisa ngqo ehhovisi lika-Advocate Shamila Batohi, ngifaka isicelo sokuthi kuhoxiswe icala lalabo engibamele. Kuzocaca kahle ngoMsombuluko ukuthi basitholile isicelo sami,’’ kusho uTeffo. Uthe bazobuyela enkantolo ngoJulayi 12, lapho kuzocaca khona ukuthi kumiswa kanjani ngecala. 