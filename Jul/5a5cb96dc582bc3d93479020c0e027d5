UMCULI, uKelly Khumalo uveze ukuthi akugculisi ukusebenza kwezomthetho eNingizimu Afrika. UMCULI, uKelly Khumalo uveze ukuthi akugculisi ukusebenza kwezomthetho eNingizimu Afrika. Ubekhuluma kwinkulumo ekhethekile nesiteshi sezindaba sethelevishini esikhokhelwayo. i-eNCA ngoMsombuluko. Uthe ukusho lokhu ngoba kuke kwaba khona isikhathi lapho yena, umndeni wakhe kanjalo nommeli wakhe uNkk Magdaline Moonsamy bezizwe bengaphephile. “Lapho engizizwe khona umoya wami ushona phansi ingesikhathi ngizwa sengathi umthetho uyangiyekelela. Bengilindele ukuthi umthetho ungivikele kodwa wahluleka,” kusho uKelly. Uthe akafuni ukuphawula ngobudlelwane bakhe nomndeni wakwaMeyiwa. Uthe lokhu ukusho ngoba ekhulumela nendodakazi yakhe, ayithola nonozinti, uSenzo Meyiwa owadutshulwa wabulawa ekhaya kubo kaKelly Khumalo abanengane yentombazane naye. Uthe uyamkhumbula kakhulu uSenzo. “Angingabazi ukuthi wayezoba ubaba oqotho endodakazini yakhe uThingo, kanjalo noNamhla noThando (okuyizingane zikaMeyiwa ezindala),” kusho uKelly. Uphinde wakuveza ukuthi ayikho into ayifisa njengokuthola ilanga lakhe enkantolo. “Impilo yami ike yaba sengcupheni, ngibala neyabathandiweyo kimi nommeli wami imbala, ngingangafuna kanjani ukuthola ilanga lami enkantolo?” kubuza uKelly. Uthe lokhu ukusho ngoba uyazi ukuthi akakwazi ukuthi avele asuke aye kwithelevishini afike akhulume. Uthe akukho muntu owayazi uSenzo ngaphambi kokuthi azihlanganise naye (uKelly). “Ngaba uKelly Khumalo ngaphambi kukaSenzo Meyiwa. Akukho muntu owayazi uSenzo ngaphambi kokuthi azihlanganise negama likaKelly Khumalo. Ngaleyo ndlela, anginalutho engifuna ukuluzuza ngegama lakhe, akukho futhi engizokuzuza ngegama likaSenzo,” kusho uKelly. Ummeli wakhe, uNkk Moonsamy uthe usazobonisana nezazi nomthetho bese elungiselela ukwenza izethulo zakhe ngoba uyakholwa ukuthi leli cala limayelana nenkundla yokuxhumana iTwitter. “Ayikho ngomthetho le nto. Lena akuyona indlela okufanele umthetho usebenze ngayo. Njengomuntu osebenza ngomthetho, ngizolandela ezinyathelweni zawo,” kusho uNkk Moonsamy. Uthe bazoqoqa zonke izinsolo ezibhekiswe ekhasimendeni lakhe. “Uma singagculiseki, sizokudlulisela phambili ukukhala kwethu ngoba ikhasimendei lami ngeke likumele ukuba umgilwa wabamele abasolwa kusukela kowokuqala kuya kowesihlanu,” kusho uNkk Moonsamy. 