KUCHAZEKE amaphanta, kwachwaza iGreyville Racecourse uSmanga “Bling” Khumalo ezidlela amahlanga ehlwitha okwesibili umjaho omkhulu iHollywoodbets Durban July. Ugile izimanga ngesikhathi eqenqeleza nehhashi abeligibele, uSparkling Water, sekusele isikhathi esincane umjaho uqedwe. Ngo-2013 uSmanga waba ngujokhi wokuqala omnyama ukuwina kulo mjaho egibele ihhashi, uHeavy Metal. Umjaho omkhulu ubunesiteki sikaR5 million. Bekungokokuqala ukuthi isiteki sibe ngaka njengoba sekunabaxhasi abasha. Ihhashi eliwinile elingunamba 12 liqeqeshwa nguMike De Kock ongumqeqeshi wamahhashi, osemnkantshubomvu kwazise ukuthi sekukaningi ewina umjaho omkhulu kaJuly. Usewine amahlandla ayisihlanu uDe Kock . Amahhashi aseke awina eqeqeshwa wuyena u-Ipi Tombe ngo-2002, Bold Silvano  ngo-2010 no-Igugu ngo-2011. Omunye wababhejile, uMbuyiseni Ndlovu, ubejabule ngokuwina kwaleli hhashi abelibhejele. Uthe udlale ngoR 15 ebhejela uSparkling Water. Kwimfashini intokazi ezalwa nguGladys Manzi, oyisishoshovu se-ANC, yiyona ebashaye bonke emakhanda ngengqephu yakhala yemuka nesicoco semfashini kwiHollywoodbets Durban July. UKhwezi Manzi obegqoke ingubo kaRutendo Dyirakumunda waseMgungundlovu, uthe kusho ukuthi ukhokho wakhe ubenaye. “Sekuvele kwaqondana ukuthi iGreyvville Racecourse isemgwaqweni, uGladys Manzi, oqanjwe ngaye. Bengiqala nokuba yingxenye yomqhudelwano wemfashini kulo mjaho,” kusho uKhwezi. Emjahweni ka-126 ubakhona, uKhwezi ubehambisana nengqikithi yawo ethi Ziphi Ezinoju (Show Me The Honey). Isimo sezulu sijabulise abaningi njengoba ilanga belikhipha umkhovu etsheni, abantu bakwazi ukubukisa kahle ngemiswenko yabo. Kosaziwayo ababe yingxenye yomjaho singabala uMinnie Dlamini, Nandi Madida, Robert Marawa, Carol Tshabalala, Simphiwe Shabalala nonkosikazi wakhe uBokang, Gogo Maweni, Lasizwe, Bheki Cele, Chris Hlabisa nabanye abaningi. Amatende abebhekwe ngelibanzi ngele-Afrotainment, Global Events, Tourism KZN,  iBoomTown namanye.