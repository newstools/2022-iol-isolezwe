AKASAYI enkonzweni owesifazane waKwaHlomendlini, eMandeni, osola umfundisi wakhe ebandleni leZayoni, ngokumeshela aze amthumelele isithombe somphambili, ezama ukumyengela ocansini. UNksz Nobuhle Magwaza (30) uthi uMfundisi Jabulani Zungu, obuye aziwe ngoMzimela, ubengamnike thuba ngamagama okucela uthando, uthe esuka wathumela isithombe somphambili wakhe, emgabisela. “Ngihlukumezeke kakhulu ngoba le ndaba igcine ingiqhatha nonkosikazi wakhe engisola ngokujola nendoda yakhe. Ngayibika indaba ebandleni kodwa bangayisukumela. “Mina ngimbuka njengobaba njengoba ewumfundisi kodwa ngamangala uma esengithumelela izinto ezinje. Uthe esuka wangixosha ebandleni, wangikhipha naseqoqweni likaWhatsApp ngoba nganqaba ukulala naye ngaze ngamceba,’’ kusho yena. Isolezwe ngeSonto linazo zonke izingxoxo phakathi kukamfundisi nalo wesifazane ngisho nesithombe senduku uqobo, asithumela encenga ukuthi kuyiwe ocansini. UMfundisi uZungu (Mzimela) ethintwa, uvumile ukuthi uyayazi le ntokazi wathi kodwa udaba lwabikwa kumbhishobhi, wakhuza indaba yokweshela. “Ngangimeshela nje kuphela kanti kuyicala yini ukweshela? Uthe esuka yena wakhombisa umkami zonke lezi zinto. Ubezama ukubhidliza umuzi wami futhi ngiyasola uyasetshenziswa ukubulala ibandla. Usefuna kwenzekeni ngoba eza emaphepheni?” kubuza uMfu uZungu. Echaza udaba uZungu, uthe akulona iqiniso ukuthi umzalwane waxoshwa ebandleni kodwa kwavela umbono wokuthi ayokhonza kwelinye igatsha ngoba ngeke besabukana kahle nonkosikazi kamfundisi emuva kwengxabano yabo. Uthe kamuva nje, ubesebona umzalwane ephansi phezulu nomunye umfundisi angazi ukuthi benzani naye. 