INKAMPANI ephehla ugesi kuleli, i-Eskom noMasipala weTheku, bafinyelele esivumalwaneni sokucinywa kukagesi eThekwini, ngenhloso yokuthi kubuyiselwe kabusha izintambo ezithutha ugesi ziwuyise ezindaweni ezehlukene kumasipala, ezacekeleka phansi kugasela izikhukhula ngoEphreli. Esitatimendeni esikhishwe wumasipala nale nkampani izolo, kuvela ukuthi emva kwezikhukhula, umasipala ulahlekelwe wugesi ophakathi kuka-700MW no-800MW eziphehlini zawo. Ezinye zazo azikalungiswa kuze kube manje. Ngokwesitatimende, ukuqhubeka nokusebenza ngokujwayelekile kukagesi uma kungakalungiswa ngokwanele, kugcina sekucekela phansi ingqalasizinda, okungaphazamisa ukuthunyelwa kwamanzi emphakathini futhi kweluleke isikhathi sokuthi ulungiswe. “Umasipala uvumile ukuthi kube nokucinywa kukagesi ngokushesha, ukusiza i-Eskom ekutheni kungacekeleki phansi iziphehlimandla zawo. Ngokwesivumelwano, i-Eskom ikwamukele ukuthi ugesi namanzi kulo masipala yikhona okuphazamiseke kakhulu, ngakho kunesidingo sokuthi kubhekelwe. Umasipala uzinikele ekucinyweni kukagesi, ngenhloso yokuwonga ngokuphephile nokuqinisekisa ukusebenzisana nabakwa-Eskom uma ingqalasizinda iba sengcupheni,” kubhalwe esitatimendeni. Kuvele ukuthi uma kwenzeka ukucinywa kukagesi kumasipala kuba nomthelela omubi ekuhanjisweni kwamanzi, umasipala uzoxhumana ne–Eskom ngokushesha ukulungisa isimo. Umasipala kuthiwa usuvele usuqalile ngamalungiselo ukuqinisekisa ukuthi ukucinywa kukagesi kwenzeka ngendlela efanele.